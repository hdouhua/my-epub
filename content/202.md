##  如痴如钝　疾证菩提

学者遇善知识发明此我后，当着实精研，求相应之法。相应之法，即在一念缘起之际，细细精察。此一念中，有正缘之念，有初缘之念，有起而未缘将缘之念。果能此际看得清楚，则不能为念所累，不能为念所累，则此我尊贵矣。当正缘物之时，极力一提，离其缘而仍然此我，可谓云散天开，日光复明，然已为所缘困敝久矣。于初缘之念起，即一觉，而仍然此我，则妙而玄，而几于常住，玄之又玄矣。其中妙处，尚可以言语形容哉，惟自得之、自证之而已。

信此我后，最要最妙者，如痴如钝，一无所知，一无所能，与么去则疾证菩提。盖本体俨一痴钝之物，我能相应如是，所以能疾证菩提。若说到灵明妙觉，则走作了也。此是先佛所证所训，非我创言。果能如此，则一日千里，难于测度，不可思议，入于玄学，视彼义学，犹如霄渊，触处皆通，无所不达，又何必向语言文字中拾他人绪余，作知解宗徒。故修道者当趋捷径，毋堕迂途为要也。
