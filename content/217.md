##  良马见鞭影而行

外道问曰：“不问有言，不问无言。”世尊良久，外道遂悟，作礼而去。外道真可谓良马见鞭影而行，后人都在良久处会，乃见影未见鞭也。外道见影悟鞭，影者鞭之影，鞭者影之鞭。既有此虚影，则有此实鞭，得此实鞭，则到处皆有虚影相随，而刹那不离。若只认虚影而不悟实鞭，惟良久处有此我，不良久竟无此我耶。雪窦显等判，皆不著亲切处。惟百丈请益法眼，语未终，法眼云：“住！住！汝拟向世尊良久处会那。”丈从此悟入。悟入两字妙，乃见良久，而知此我也，犹见鞭影而知鞭知利害也。初悟者见良久而悟入此我，若能悟此我于当下者，即良久即我，又何有鞭影之喻也。盖此我极其现成，固已久矣。惟其久固良，故世尊于有言无言之外以良久示之。客曰：“何以谓之良也？”曰：“问即不良，良即不问。”

今日说定法，昨日说不定法，乃建化当机下药，是佛妙用，即此我妙用，非外道能知。只要能知此我为主，说定不定法，总是诱人悟入此我。
