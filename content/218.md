##  世尊紫磨金身乃此我建立化门

世尊紫磨金色之身，试问诸善知识，世尊灭度后还有此身否？还无此身否？此义虽善知识恐亦不能悉也。此义乃至真至实之妙义。于此义不明，则此我如影如空、如梦如幻，渺渺茫茫，值得什么？一口气不来，此我归宿何地？若云非灭度非不灭度，犹如太虚无在无不在，说有归宿之处便是执著。我于三十年前闻之已熟，只好哄鬼，不怕你到三十日不凄凉孤苦，所谓无主孤魂是此辈也。试问此金色之身是此我原有的，是此我修出来的？若说现成原有的，何以悟此我不见有此身？若说修出来的，则是幻化之身，世尊何以将此幻化之身，谆谆教人瞻仰取足，勿令后悔。若使云门在此，必喊叫打杀打杀，令天下太平，真所谓未梦见在。惟弥勒示善财云：汝既已得根本智，根本智只此我也。当亟修差别智，度一切众生。差别智即后得智也。得根本智见性，得差别智成佛。我以差别智度无始以来父母兄弟妻子亲戚朋友及一切众生。因功德繁盛，于虚空中生出楼阁，分为内院外院。于内院中重重楼台殿阁，于楼台殿阁之正中，又生一极高之阁，俯视四处楼阁。阁内忽然生出一微妙色身之我，像如孩童，颜色美好，世莫能比，即如世尊紫磨金色之身。此微妙色身，非从天降，非自地出，非自空有，乃此我建立化门，积累功德，自然而生。说此我非此身也，非也。说此身非此我也，非也。此我即此身也，此身即此我也。于是游戏阁楼之中，虽天地万物皆坏，而此我此身此阁无穷无尽、不可说不可说断无坏理。弥勒尚如此，世尊则何如乎？所以世尊以手摩胸，要人瞻仰，岂是谓此身将坏，尔等速速看取耶？后以三昧火阇维金色身者，盖示人以常法，而金色身则高然独举，岂有坏理？诸大德切不可被世尊换却眼睛，竖起脊梁，明此实义，学弥勒去，才有著落。若学两句非灭度非不灭度腐朽陈言以为问答，不如早死，看看死后光景怕不怕，再来作人，始信湛愚老人不汝欺也。

此我具足千变万化不可思议之理，则外现千变万化不可思议之境。所存于内者，尽是智慧大慈大悲之心，则外现三十二相八十种好之相。所存于内者，尽是愚痴嗔恨杀害之心，则外现禽兽饿鬼地狱三途之相。断断不虚，决定之理，此是先佛所训，孰得孰失，可不勉之。
