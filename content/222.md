##  金刚般若外绝纤尘

永嘉云：莫谤如来正法轮。谤此我即谤正法轮，罪不容赦，必堕地狱。不知此我，任你修百千万劫，总在外道窠窟里。盖外我而执定一个道理，故名之曰外道也。何况不知此我，而又不修行而与谤者乎？

经云：无我相，无人相。庞居士问座主曰：“无我相、无人相，阿谁讲？阿谁听？”主无对，示偈云：“无我亦无人，作么有疏亲。”言其无我人肉身之假相，并无我人之假名，则同是一体如来，有何疏何亲？又云：”劝君休历座，何似直求真。”言我人名相皆假，不如直求此能讲能听之真我，而何以历此座而妄讲妄听也。真我即此我也，非此我之外又有一真我。盖对名相之我，故谓之真我也。又云：“金刚般若性，外绝一纤尘。”此我本是金刚之体，本是般若之性，名虽有三，其实一我也，焉得有纤尘之累？所谓何处惹尘埃是也。又云：“我闻并信受，总是假名陈。”言闻言信受，总是假此名相，开示此无一纤尘之我，以陈于人而已矣，有何他说焉？
