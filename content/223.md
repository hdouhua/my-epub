##  破戒比丘不入地狱

经云：清净行者，不入涅槃，破戒比丘，不入地狱。既清净矣，何以不入涅槃？既破戒矣，何以不入地狱？盖谓地狱涅槃，乃人心中所生之名相耳。果能一悟此我，则诸相皆空，涅槃地狱，今在何处？清净破戒，出自何人？著于清净者，便谓有涅槃之地可以入也。著于破戒者，便谓有地狱之处可以入也。试问此我犹如太虚，何处是太虚之清净，何处是太虚之破戒？但不知此我，则名相纷纭，遮眼塞耳，东西乱投，如梦中事，分分明明，竟在目前，忽然觉来，了不可得。一悟此我，亦复如是。
