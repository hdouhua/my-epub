##  此我大如太虚

经云：居一切时，不起妄念，于诸妄心，亦不息灭，住妄想境，不加了知，于无了知，不辨真实。问曰：“此何法也，岂不令人惊畏？”曰：“此是世尊指出吾人本来，至于而今，再至将来将来不可说不可说，总是不用一点修证，现成之佛。只要信得及，便安坐莲台。回思一切经教所载诸佛菩萨度己度人之法，并所立功德，皆属梦幻。只为不敢信此，所以蹉跎岁月。不但吾人，往古佛祖，亦是不能信此，故有多少修行的传授工夫。后悟及此，方才歇手无事去，成佛成祖。所以后代唐宋诸君子，他能啸傲孤峰，诃佛骂祖，皆会得此义者。彼三乘权学，一望而逃，再不敢正目一视。盖此我大如太虚，尊无有上。今于太虚之中无有上之下，忽然有七尺之身，不过一微尘之相。此微尘相中而有一如风之心，以一如风之心，往来于一微尘之中，做得些什么出来？便终年终日作嘴作脸，说我在这里修行办道，岂不惶恐煞人？你就学佛祖，同佛祖一样得三十二相八十种好，在此我太虚之中，皆是梦幻。而此我之尊，本不在此。所以达士能悟世尊之言，当下一笑歇却，凭他去总不能干碍此我丝毫。故居一切时，不起妄念。而此我自如也，不因不起妄念而自如。于诸妄心，亦不息灭。而此我自如也，不因能息灭而自如。住妄想境，不加了知。而此我自如也，不因加了知而自如。于无了知，不辨真实。而此我自如也，不因能辨真实而自如。总之吾人不知此我乃现成本来之佛，不知此我即太虚之大，不知此我乃无上之尊。而只认此微尘之身，如风之心，自家摇撼播弄，徒费心力，不能休歇。所以堕诸苦海，无有出期。古来能会此者，才可以谓之得法，称无事道人，坐法王位说法去。
