##  不汝还者　非汝而谁

经云：诸可还者，自然非汝，不汝还者，非汝而谁。如此直指，可谓明白极矣，而犹不能悟，何哉？诸可还者，如明出自日月，今以明还于日月，空出自太虚，今以空还于太虚，此皆本可还者，盖明与空非我也。我能以可还之物还于物，能以不可还之我，而亦有所还乎？可还者，乃目见耳闻之物也，不可还者，乃此能见能闻之我也。故直指之曰，非汝而谁。我想世尊将可还者引出这不可还之我，欲阿难及大众，当下知宗识祖，得见本来面目正好直入如来之地，则当庆快生平。无奈大众默然，阿难恍惚，遂忽略听过。至后被金色公一呼其名，始悟，真可痛哭！以世尊之金口宣扬此我而人犹不信，而况后起者乎？所以后起者无可如何，遂以无理路句逼出此我，使他自认。先不与之说破，他识得后才与之证明，流传至于而今。然以无理路言句参而退去者，或千百万亿不胜纪。即我眼见于四十年来，因参竹篦子而退去者，不止百千，此皆无理路言句之误也。古德煞是婆心，要逼他当下便见此我，而无奈未悟者视之若登天之难。若有理路之言句，一参便有路可入，有理可玩，缠绵或三年、五年、十年、二十年不能自脱，此又有理路言句之误也。我于此思量，不如直指此我，上遵世尊，次遵临济，只要他信，若能信，便入此无上法门。

维摩不二法门，文殊赞曰：乃至无有语言文字，是菩萨真入不二法门。三十二菩萨皆有言说，以入此门。文殊以有言说无言，惟维摩默然不答，开示此我，未有如此之明也。凡有所在皆二，在我则一。此一无对待，故曰不二。悟此便了，何难之有？
