##  识自本心　见自本性

六祖开口只要人识自本心、见自本性。两自字妙极，乃直指也。人都在心性上拟议，便无著落。今人讲到心上便宽大了去，讲到性上便深远了去，将两自字置而不问，辜负六祖最近最亲切之言。我今为天下万世说明了罢，心性两字皆是虚妄，惟有此我，才为真实。我之光明自然而能普照万物万境，故名之曰心。我本无相，不必入定，而随动随静，自然深彻渊穆而不可见，故名之曰性。圣与凡、佛与众生同具此体，盖同有一我故，无往而不同也。只要识得见得此心此性即此我也，才可以谓之本心本性。若离我而言心性者，皆无本之论，尽属荒唐。故六祖谆谆指出两自字，曷为而不一思之耶。六祖于五祖言下大彻，遂启五祖曰：“一切万法，不离自性，何期自性本自清净，何期自性本不生灭，何期自性本自具足，何期自性本无动摇，何期自性能生万法。”五祖知悟本性，谓之曰：“不识本心，学法无益。若识本心，见自本性，即名丈夫、天人师、佛。”遂传衣法。试看六祖因大彻，遂将自字一路说来，真是天花乱坠。千古以下，令人读之无不悟我成佛。使非大彻，安能将自字说得如此畅快？可见大彻全凭此我，可见能悟此我即是全提。稍有拟议，即成渗漏，安能大彻去？果能悟得此我，即是丈夫、天人师、佛。而诸方犹自哓哓不信，真可哀也。祖与惠明曰：“汝既为法来，可屏息诸缘，勿生一念，吾为汝说。”要知诸缘不息，亦是我，然此乃生灭之我，非真我也。令其勿生一念，则不生不灭之真我显矣。因其良久，遂直示之曰：“不思善，不思恶。”于此无念之时，即你不生不灭之真我也，有何难哉？所以惠明言下便悟。盖六祖于此我分明，故示人亦分明。不似后人拖泥带水，或隐或显，令学人捉摸不定。果能悟此不生不灭之我，又何妨寄于有生有灭之念，任我纵横自在去。问曰：“何谓不生不灭？”曰“生灭属念，非我有生灭也。当念生时我若随念而生，则念灭时亦当随念而灭。或生或灭，或灭或生，有时同死，有时同活。活者能起而立，死者便倒而卧。审如是，则满途满座，起立倒卧者不可胜纪，成何说话？要知此我乃是一个亘古长生之至宝，他极安静，他极虚灵。念生时他知其生，念灭时他知其灭。念虽有千生千灭，想尽天地万物古今之事，不过是此我面前一点浮云影响，干我甚事？故名之曰涅槃妙心，哪知涅槃妙心即是人人之我，一指出便得，何须向外寻求，舍近趋远，以自误耶？”

两僧执风动幡动，六祖破其执曰：心动。古今论此公案，都是蒙混，未见有一说归宗。试问可是明明幡动？曰是。可是明明风吹幡动？曰是。两僧各执一动以为是。此生死轮转所以至今而不已也。天下何物非心，何心非物。都是物动，都是心动。都是心动，都是物动。故六祖以心动破之，则是非泯而所执解矣。人欲求佛祖真宗，当此三动之中得一个千古不动之妙理，则知动者自动，不动者自不动，非一非二，非二非一，才是缘起无生之义。此则公案，自六祖后，论者甚多。皆未知痛痒，总是于此我未能大彻，故出语不能不自瞒也。
