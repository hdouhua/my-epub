##  此我乃心　性命之总持

光明普照谓之心，寂然不动谓之性，万化流行谓之命，然而皆我也。同时同用同体，非一非二，非即非离。既云我矣，何得又有心有性有命？字义要清爽，还他稳当，才不致有支离之病。若执定总言一我，又落颟顸笼统之病。盖当光明普照之时，则我而心也。当寂然不动之时，则我而性也。当万化流行之时，则我而命也。我乃心性命之总持，心性命乃我游行动静之境也。然而心性命皆有流弊，惟我能持之。心之流弊，当光明普照之时，非我有以持之，则有漫散昏沉之病。性之流弊，当寂然不动之时，非我有以持之，则有凝滞迟钝之病。命之流弊，当万化流行之时，非我有以持之，则有品物紊乱善恶杂生之病。我其大矣哉，至矣哉！人到见性时，才能知此我之真，所谓千圣不传之秘，于此可以庶几矣。此我乃千七百公案之髓，彼公案语句皆属皮毛。纵你变相多端，总不能出此一我。任你千变万化，只一我可以穿却。八万四千陀罗尼，只一我为之耳。
