##  此我乃天地间一活宝

此我非自然非不自然。若听其自然，则是自然外道，我不能为主矣。若不是自然，又随在多事作凿，心外生法，亦是外道，乃郎而奴矣。此我之妙，乃自作主张，不依一切，作体作用，神鬼难窥，不可思议，故能为佛祖之师，生出一切诸佛，而为诸佛之母。诸方能再不信乎，亦深可哀也。

此我乃天地间一活宝，其余皆死物也。凡天地万物，哪一件不是他建立？哪一物不是他安名？有能建立他者否？有能安他名者否？今大家都在这里，不能不将此活宝唤作我，此我字亦是强名。若唤作正法眼藏、涅槃妙心、菩提真如，等等尊名，人一闻之，都推向佛边，不敢承当。今直谓之曰，乃我也，能辞得否？能推向佛边否？然而毕竟是我，万万不能以他字相替。若以他字替我字，无人不笑。说到此我，即大道也，人则不信，总为《金刚经》我相两字误却后人。即世尊因后人之误，亦不能无过焉？我今反覆详说，特为世尊吐气，怎肯将此活宝埋没？然此活宝，非此至真至实至稳至当之我字，安能显著而全提？要知我本无相，千圣也觑他丝毫不得。所谓有物先天地，无形本寂寥，即此活宝之我也。因他攀缘外境，著于诸相，则有我相。若不起念攀缘，你于何处见他有相，且于何处见他有我之名？诸方不可自误，听湛愚老人说，断断不敢欺瞒。

此我真活宝也。凡行住坐卧，应酬日用，到处皆真。若非此我经历过，则境与事皆不能建立。试看自古至今，哪一件不是这我造将出来？何以故不信此我，而思量我之外必有一个妙理，得此妙理，才可纵横自在。哪知道已自在矣，你特不能纵横耳。常想诸方见识，竟要离却此我，不可著此我相，才为至道。竟不是每日参禅要悟此理，竟是求死寻死。若要求死寻死，可以投河投井，管保即刻有死去之效验，何必终日打坐沉思？人人都去求死，离我悟道。若离我谓之悟道，则世界空间无人往来，道固悟矣，然而死矣，令人千古一笑。
