##  即我即佛

此身车也，此我牛也，车若不行，打车是，打牛是？此南岳开示马祖者，明明以此我语之。马祖悟后云，自从胡乱后，三十年不曾少盐酱，可见保任工夫。虽马祖上根利器，至三十年之久，还孜孜保任，不敢自肆。吾人乃何人而敢自肆，不斟酌乎？所谓悟后如丧考妣是也，悟后保任成就之功，要人自知其气质好恶偏向处下手修治。则此我自然光明普照，幽深难测，平平有常，而殊胜自至。然最要最妙者无事去，乃诸佛诸祖第一总持大陀罗尼。

马祖即心即佛语，即此四字，已超入如来之地，还有什么语句在此上者？所以悟此便了。后非心非佛句，不过了此心佛两字之名目耳，非高于前句也。因众人都知此句，动则曰即心即佛，耳边极熟了，都忽略过去，涉及留心。我今曰即我即佛，我字较心字固然亲切，然还是即心即佛，何尝不同？若我不是心，心不是我，我与心竟成两物，有是理乎？无是理乎？三峰谓此等句不得到底，乃后人之误，非此句之误也。西来直指，原是要人识得自家，即此我是佛。故六祖开口便教人见自本心，识自本性，不可向外驰求。求即有得，得亦不真，终归虚妄。马祖答僧问西来意曰：“藏头黑，海头白。”此两句全无理路，又要你参，所以为妙。一参便去不得，直将你心意识之根截断，教你无可奈何，不怕你这我不出来东寻西望。然东寻西望又无入处，此两句如铜山铁壁在前，丝毫拟议不得。可怜生从无始以来，任凭心意识轮转至今，今日闻涂毒鼓，不怕你心意识不死，不怕你这我今日不活。而今这去不得者非我而谁？非佛而谁？非西来意而谁？此际不能一返照，识得这去不得者，则千古难逢。然全亏此两句，把断要津，不通凡圣，为末后一句，乃能跃出。若在藏头黑海头白上搜寻义理，终其身未梦见在。
