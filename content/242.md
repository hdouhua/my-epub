##  此我具神变　鬼神觑不见

《宗镜录》谓此我有大神变，能度己，能度人，导引众生，一超直入如来之地，能成佛具三十二相八十种好，能为菩萨，能为圣贤，能为神仙，能为人天，能为一切妖怪，能为魑魅魍魉，能为一切等等有情无情之物，无不是此我为之。今既知此我，而一切不为不求，则出入三界，自在逍遥，何乐如之？

此我非真非妄，真妄有对待，然我亦假名，虽则假名，却真是我，能悟是此我，若不是我，何以能悟？悟后信解受持，若非我，则是谁能信解受持？即至于成就，仍然是我。《宗镜》谓成就惟有光明受用而已。我为之加增数字，惟有此我寂灭光明受用而已矣。

忠国师前两次设心，都为大耳三藏他心通看破。第三次国师入无为正位，藏遂罔测。藏罔测，鬼神亦不能测，即十方如来亦不能知国师所在。到此地位，有何真何妄、何生何死、何佛何生？自古至今，佛祖都入此位，才谓之大事了毕。所以南泉云：王老师修行不得力，被鬼神觑见。哪知道此无为正位，即是此我本位。不是修成的，只要一见此我，不著于相，不著于空，即是此位。任他鬼神亦不能觑见，何况三藏？不论行住坐卧，只要此位熟，便无事成佛去。我见诸方于此再不提起，即提起亦不经心。惜哉！

藏罔测，即无为正位，即此我，即我之家也。若不识此，则都是生灭之我，不是寂然常住之我。要识此家，脚跟才有落处，才可以出门应酬。若不然者，便是无家之人，便应酬开去，便无著落。《涅槃经》曰：寂灭为乐。世尊以此为乐，则此地之紧要可知也。经云：歇即菩提。既是菩提，三藏安能得见？但歇却，则与诸佛共体，兹乃国师歇时也。他心通乃何物，而能测国师之本位哉？试问诸方，今有此家可以为我归宿处否？若无家而还不究寻，此我则堕于一切苦厄之中，而犹然不知所畏。悲夫！

此我即我亦不能见，而他人焉能见之也？即在西川天津见国师，亦不过见国师之念耳，何尝得见国师之我？玄沙曰：汝道前两回还见么？是是。至于赵州白云端说，国师在鼻孔眼睛，乃游戏三昧，不是直指开示。如此等言句极易会，不要睬他。只要明白正脉，则其余一见便了。
