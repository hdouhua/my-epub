##  此我乃天下第一义

能悟此我，堕在四圣，永出生死。不知此我，堕在六凡，一任轮转。可畏可畏。

此我乃无形段金刚大士，悟此能灭殑伽沙劫生死重罪，得见殑伽沙诸佛，其功德无量无比独尊。人能努力依此修行，无人能破坏者。任意游行，独脱无畏，常有河沙贤圣所覆护恭敬。此皆忠国师之要言也。珍重珍重。

国师令侍者盛一碗水，中著七粒米，碗面安一只箸，问紫璘供奉：此是什么义？奉无语。可怜供奉满肚教义，为此一逼，并无丝毫，惟独露此我，还不礼拜，真是钝汉。若能望国师劈面一呸，蹴破水碗，不怕国师不握手共行。然此等只引人到法身边，不能到正位，何况向上？然到此亦不易，正在信位人位之间，离信位便人位。果能在人位熟，彼向上一路，一点便破。总只要明此我，则信位人位向上一路，自然历历分明。客曰：“何谓信位？”曰：“真信得此我乃天下第一义，并无二义。”“何谓人位？”曰：“二六时惟此我历历孤明，并无所求，并无所修，如是而已。”“何谓向上？”曰：“新秋荷叶更盛，我与你向城外看花去。”客无语。
