##  即此用　离此用

昔百丈侍于马祖，祖目视绳床角拂子。可怜生古人于一动一静，偶然触目，皆会之于道，所以成就甚速，吾人能如是乎？遂问曰：“即此用，离此用。”盖百丈已悟，当即则即，当离则离，而探之于祖。祖遂针之曰：“汝向后开两片皮将何为人？”百丈遂取拂子竖起，此百丈堕于即。祖又针之曰：“即此用，离此用。”百丈遂挂拂子于旧处，此又堕在离。要知大机大用，只有此我出入纵横，单刀匹马，谁敢撄锋？八面受敌，一掠皆空。果能两真相对，则是万古之雄。彼或即或离以为用者，则渺乎其罔措矣。又安能窥其所用于机者哉？所以祖震威一喝，能开万古之聋，百丈反聋去三日，恐犹未能当下窥见祖意所在。然即离之见，则销归乌有，而此我亦可以纵横。惟黄檗闻举即吐舌，其见则高于百丈，所以于此得见马祖大机大用。又云：若嗣马祖，已后丧我儿孙。又赞仰，又不嗣，此何等识见？真可谓空前绝后，独任此我。所以百丈云：子甚有超师之见，真有良心人也。

天上天下，惟我独尊。世尊已明明告人，只有此我，并无等者。就要知道，不即不离，犹是竿头语，未能进步，何况即此离此，瞻前顾后？斯道惟直指第一，四目相对，明明两我，无言可议，无念可思，说即多事，说离益非，只认此我便是。若言即言离，即是剜肉生疮。净名云：“彼自无疮，勿伤之也。”
