##  大冶精金　应无变色

有大机者必有大用，有大用者必有大机。仰山谓百丈得大机，黄檗得大用，分开说便不是。机用是一个理，大则都大，小则都小，有则都有，无则都无。百丈被马祖一喝，固得悟去，今闻黄檗说出大机大用，不觉更彻，因赞黄檗有超师之见。可见三日耳聋，怎及一闻吐舌。要知三日耳聋，乃百丈不济处。黄檗只闻举便彻，此是大机大用。更要知大机大用，只在刹那顷便彻，哪用三日？

马祖大喝于前，黄檗吐舌发出大机大用于后，百丈始能休去。因不能即时休去，所以有三日之渐悟也。后学将一喝作涂毒鼓会，将三日耳聋作死去会。审如是，而黄檗闻举便会，何尝死去，反不及百丈乎？要知闻涂毒鼓而死者，还不是上上智，若上上智，一闻便彻悟，何须待死而复苏？彼不死而不悟者不足论，死而复苏者，上智也，不死而彻悟者，上上智也。试问百丈三日耳聋，乃真聋耶？鸟声、人语、鸡鸣、犬吠总不闻耶？对面相言只见口动耶？盖闻此一喝，诸见尽空，并无所倚，此我独露，镇日如痴，放下又不能，进前又不得。可怜生自无始以来至于今日，才得见此我。外不为一切相所染，内不为见闻觉知所牵，又不落空，真实现成，竟至于三日而后才放下。所以我说乃三日之渐悟，不及黄檗刹那之顷也。汾州云：“悟去便休，更说什么三日耳聋。”是极是极。石门云：“若不三日耳聋，争得悟去。”此语只识得百丈，不识得汾州。汾州云：“我与么道，较他石门半月程。”是极是极。东林总将汾州石门都骂作瞎汉，不知自家已瞎了也。雪窦云：“诸人要会三日耳聋么？大冶精金，应无变色。”既是精金不变，如何耳聋？若是赖耳聋而精金不变，则第四日不聋，而金复变，成何说话。

要知大冶精金，应无变色，自无始以来，不必言佛，即一切众生亦不曾变动丝毫。只因迷悟，遂致不同，非精金不同也。精金即我也。百丈未聋三日前此精金也，三日后此精金也，正三日耳聋时此精金也。因一喝三日耳聋，始彻此不变之精金，全亏马祖大机大用成就，乃能休去。
