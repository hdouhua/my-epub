##  黄金为世界　白银为壁落

南泉问黄檗：“黄金为世界，白银为壁落，此是什么人居处？”檗曰：“是圣人居处。”泉曰：“更有一人居何国土？”檗乃叉手立。泉曰：“道不得何不问王老师？”檗却问：“更有一人居何国土？”泉曰：“可惜许。”客问于余曰：“何以泉说檗道不得？”曰：“非是说檗叉手立不是，盖说檗道得不圆满。”客曰：“可惜许圆满否？”曰：“八成。”客曰：“请老人转一语，圆满此公案，为后人慈航。”曰：“惜他到处流落。”客曰：“不会，请再转一语。”曰：“子流落于楚，我流落于吴。”客益不会。盖客楚人也，我吴人也。

“不是心，不是佛，不是物，是什么？”先辈举此三句要人参，总不肯说破，总是骨突汉误人。客曰：“请老人慈悲，为吾人吐气。”曰：“不是心，不是佛，不是物，非此我而谁？”客曰：“世尊云：”天上天下，惟我独尊。此是头一句。老人云：非此我而谁。此是末后句。斯理大定，万古不移。”曰：“此乃时节因缘，非我敢妄说也。”
