##  不会如金　会者如矢

斩猫公案，不会如金，会者如矢。泉白众曰：道得即救取猫儿。原不要你想法救猫，只要你能自荐，道你之所得，若是了，即将猫与你，岂不是救？只管在猫上想，岂不是为他家猫儿，走却自家狗子。州脱履安头上而出，与猫什么相干，而能救猫，泉便许之，盖州能道其所得也。惟真净开示，极其明白，举拂子云：“今日真净举拂子，与当时归宗斩蛇，是同是别？”举拂子与斩蛇，以肉眼看来，犹如冰炭，何以问人是同是别？哪知道若以法眼看，则同是此我之大用也。真净又良久云：“人人有个天真佛，妙用纵横总不知。今日分明齐指出，斩蛇举拂更由谁？”真净为斩猫斩蛇而指出人人有个天真佛，妙用纵横总不知，末句又云：“更由谁？”明明指出此我。所以赵州直道其所得之我，安履头上而出，试问安履头上者为谁？岂非其纵横之大用耶。余向也读真净偈，见州顶履而出，乐不可言，与南泉要自道其所得，圜悟勤要人自荐。古德云：“失却自家狗子，一鼻孔出气。”客问曰：“即是只要人自荐此我，何必顶鞋作此奇特？”曰：“善哉问，若说赵州纵横游戏三昧，与斩猫蛇同一纵横固已，然此一说也。盖古人婆心，说法急切为人，见人信不及，就要人生疑，只此两途。若叉手拂袖三匝礼拜等等常法，人便信以为常，断不陡生真疑。如果发心真疑，数日便有效验，不致耽延岁月。若于此生一奇特，令人不能不疑，即不能极力真疑，必然去聚头商酌思量。赵州顶履，乃婆心为人处，非众人能测也。”

悟此我后，于一切世法不爱，于一切佛法不爱，只管穿衣吃饭，应酬日用，心如枯木顽石，此许你相应。客曰：“心如枯木顽石，要如大死人才好，如何应酬日用？”曰：“应酬日用，如浮云来往太虚，曾碍太虚否？此是上智作用，若在应酬中生想、生识、论是非，较得失，分彼此，则失之矣。”
