##  佛与众生同一天真佛

客曰：“如何是玄旨？”曰：“天下之玄，还有玄于我者否？自无始以来至于而今，生生死死不可胜纪，只如浮云过目。成过恒河沙数诸佛，他不曾增。堕去恒河沙数众生，他不曾灭。即十方诸佛浩浩的来，使尽神通，一弹指粉碎去，无奈我何。即将铁围山地狱拘住他，不动足已纵横去矣。能建立天地万物佛国地狱众相，而此我不动，犹如太虚。天下之玄，还有玄于此我者否？虽尽百千万亿劫，尽诸佛所说，亦不能尽此我之玄，此所谓玄旨也。”

客曰：“妙用纵横总不知，请老人开示。”答曰：“佛与众生同一天真佛，同一纵横妙用。知则是佛，不知则是众生。你看从朝至夕，行住坐卧，应酬人事，是什么物如此灵妙活泼？惟能知者则成佛去，不知者堕落轮转。只要自家作得主，不为物转，不为境困，则处处纵横，逍遥自在，与佛无别，切不可生一不如佛怎么具如此神通之想，盖有即肉身而具神通者，有离却此胎中袄而与佛相等者，乃现成自然之事，不必预先生此异念。既明此我与佛之法身相等，何愁报身化身不相等耶？”

