##  当下知有　便是主人翁

客问曰：“南泉曰：‘三世诸佛不知有，狸奴白牯却知有。’何谓也？”曰：“既已成佛，还要知有么？有者，此我也。盖为汝等学人，若不知有，乃无根本，何由得入于道？既已知有，则如丧考妣，当如善财求速证菩提。而因循懈怠，真狸奴白牯也。汝能饮水吃饭，他亦能饮水吃草，与他何异？乃切责之辞，诸说非是。”

诸佛之始也，必因知有此我，俟岁月之深，则熟而忘，忘而化，化而成就圆满菩提，然总是此一我也。此时还要知否？知者入门之始也，所以古德切切教人知有。若不知有，任你博通教典，总是门外汉，总不识一字。当下知有，便是主人翁，佛乃知而无知，未到此者，焉能知之？
