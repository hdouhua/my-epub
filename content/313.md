##  开口便错　举念即乘

南泉云：“王老师修行不得力，被鬼神觑见。”此南泉不济处，即起念处，鬼神亦觑得著王老师否？何必更下一分饭。湛愚老人今日言此，乃为南泉说法，乃为今日若有同南泉一样修行者，非为诸子说。诸子若能与南泉一样修行，不为鬼神觑见，则脱离生死成佛去，有何难事？但起念亦不为鬼神觑见，更要知之。客曰：“不起念鬼神觑不见，既已闻命矣。既已起念，而鬼神觑不见，则弟子所不能知也，请老人开示。”余振威一喝曰：“念是此我么？心意识三者总是虚妄，惟此我真实。认得此我真实，看破心意识虚妄颠倒，不求安稳而自安稳。今人总在心意识上盘旋，安能得脚跟著地？所以开口便错，举念即乖。人能分别心意识不是常住之我，则于此我有相应分。”
