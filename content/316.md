##  天地内外只有此我

南泉云：“十二分教，决定不是我，我向十二分教中行履可也。若十二分教是我，即受他变。”观南泉所言，可见此我本来无一物缠绕障碍，要行便行，要坐便坐，自由自在。今要去行十二分教，度一切众生，乃我作主，如何被教拘住？被教拘住者，不知此我者也。又云：“粗细而论，纤毫不立，穷理尽性，一切全无，如世界未成时，洞然空廓，无佛名、无众生名，始有少分相应。”乃直指天地内外，只有此我，并无一物与此我相敌者。说理说性，皆是虚名，与我无益。古人说理说性之书，可以充栋。若一明此我，皆弹指碎去。又云：“直向那边会了，却来这里行履，不证凡圣果位。”据本而论，实无少法可得，岂况三乘五性差别名数？但是有因有果，尽属无常生灭也。此南泉极力掀翻，吐弃一切，独明此我。彼凡圣三乘，五性因果，皆属生灭边事。若知得明白，则惟有此我纵横自在，岂肯为诸法所困。
