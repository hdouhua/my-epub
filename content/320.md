##  识取自家宝藏

大珠问马祖求佛法，祖曰：“我这里一物也无，求什么佛法？自家宝藏不顾，抛家散走作么？”珠曰：“阿哪个是慧海宝藏？”祖曰：“即今问我者是汝宝藏，一切具足，更无欠少，使用自在，何假外求？”大珠于言下自识本心，不由知觉。观此公案，大珠真狮子儿，一闻祖言，便悟此我乃大宝藏。后上堂，人问如何是佛，珠曰：“清谈对面，非佛而谁？”较初祖西来说法，还直截痛快，与马祖一鼻孔出气，与大梅示寂时闻鼯鼠声，乃曰：“即此物，非他物，汝等诸人，善自护持。”永明寿赞曰：“师初得道，即心是佛，最后示徒，物非他物，穷万法源，彻千圣骨，真化不移，何妨出没。”观马祖、大珠、大梅之直指，真可谓犯忌讳矣。诸方能如此犯忌讳，湛愚老人必以瓣香而叩礼之。若能以此我两字示人者，湛愚老人则终身左右而侍奉之。
