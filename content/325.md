##  泥牛入海

龙山云：“两个泥牛斗入海，直至于今没消息。”乃龙山悟此我后，作相应此我的工夫，妙不可言。今既悟此我，然此我本来无我之名，亦无一物可相似者。故六祖云：“本来无一物。”吾人应如是悟、如是住便是。盖是有生来因习气深厚，不能一时即能应如是住，故要念念相应，应则一也。既云相矣，岂不是两？要知无一物之此我为体，起一念要相应此无物之我为用。体不离用，用不离体。体中起念，念还归体。可怜生冷坐精研，一生一灭，一灭一生，生灭相斗，皆属虚妄，泥牛而已，不怕他不斗入性海。一入性海，则牛归乌有，泥散为空，消息全无，寂灭而已。此时此我，坐享无为。岂不乐哉，岂不乐哉。

相应工夫有三等：有自然相应而相应者，上智也；有用微力相应而相应者，中智也；有用力勉强相应而相应者，下智也。及其成功则一也。上智悟后，则超然于泥牛之外而听其斗，而泥牛自然入于性海。中智则混入泥牛之中，识尽力消而归于性海。下智则混入泥牛之中，或间断，或分别，或精进，委曲周旋，渐渐而归于性海。古德说：工夫绵密精细，分别意识趋向是非处，乃为中下智人说法，彼上智者则过而不问也。龙山于两个泥牛斗入海上有我见二字，此则超然于泥牛之外，而观看泥牛相斗。如青山不动，坐视浮云往来，不能不归空而泯迹也。要求此道登法王座，不可不知此。
