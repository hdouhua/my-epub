##  日用事无别　惟吾自偶偕

昔于頔相公问紫玉：“如何是佛？”紫玉唤相公，公应诺，玉曰：“更莫别求。”頔后遇药山，又问：“如何是佛？”药山曰：“于頔。”公应诺，山曰：“是什么？”公于此始有省会。此是直指，若离此直指，即是推月入云。诸方以此为犯忌讳，言不可指出此我来，真不可思议他是什么心胸？

庞居士见石头问曰：“不与万法为侣者是什么人？”石头以手掩其口，豁然有省。试问所省者省些什么？盖省此不与万法为侣者这个人，其省者乃省其所问之疑，一被掩口，而疑释然矣。试问不与万法为侣者不是我是谁？他日石头问曰：“见老僧以来日用事作么生？”居士曰：“若问日用事，即无开口处。”既无开口处，则纯是此我日用可知矣。又偈曰：“日用事无别，惟吾自偶偕。”可怜生庞公悟得此我不与万法为侣，将佛说祖说一齐抛向大洋里。惟有此我自偶自偕，独往独来，游于日用之中，超乎天地之外，非大丈夫安能如此？又云：“头头非取舍，处处没张乖。”既识我矣，何取何舍？既识我矣，何张何乖？又云：“朱紫谁为号，丘山绝点埃。”万物皆此清净之我为他安名，更无有为此我安名者。又云：“神通并妙用，运水及搬柴。”诸佛任诸佛之神通，此我任此我之神通。要知诸佛神通，即我之搬柴运水。我之搬柴运水，即诸佛神通。若有人于此卑居士之日用，而尊诸佛之神通者，打一百二十棒与狗吃。所以石头和尚许之。

庞公后参马祖，又问：“不与万法为侣者是什么人？”祖曰：“待汝一口吸尽西江水，即向汝道。”庞公于言下顿领玄旨。可见庞公见过石头，还有不圆满处，于此才领玄旨。然庞公于此句下领玄旨，恐还未入玄旨。若湛愚老人当下际，即与马祖劈面一掌：“我即吸尽四海水，你也不能道出。”

客曰：“如何是道不出的玄旨？”曰：“不但马祖道不出，我亦道不出，诸祖亦道不出，诸佛亦道不出。道得出者，则非玄也。不玄则为鬼神觑见，为鬼神觑见，则修行不得力。”客曰：“既是道不出，而老人终日示人此我，何谓也？”曰：“惟能悟此我，方可入玄旨。若不知此我，即八万劫入定，总与此玄无涉。惟此我最玄，任你说玄到高远奇特处，总不及此我之玄。此我之玄，才是真玄，其余皆虚妄不实，非所谓玄也。悟此我后，要为鬼神不能觑见时，此我之玄旨始显然而见，才可谓之少分相应矣。”
