##  为像安名

裴休因观高僧真仪，曰：“真仪可观，高僧何在？”无能答者，遂访黄檗问之。檗朗声曰：“裴休。”休应诺，檗曰：“在什么处？”休于当下知旨。你看他此我一呼，此我一应，直指之机，莫过于此。又逼之曰：“在什么处？”你问高僧何在，舍此应者，又向何处去寻？直指而不能悟，则亦难矣。

裴休一日托一尊佛于檗前，跪曰：“请师安名。”檗召曰：“裴休。”休应诺，檗曰：“与汝安名竟。”休礼拜。此则公案，可以令大地众生并三途业鬼皆成佛去。黄檗公乃达摩再来，应当得临济公为弟子，而今临济儿孙满天下，都怕犯忌讳，所以不能成佛。岂不令人痛哭？

裴休悟后作文一篇陈檗，檗接置于座不看，良久曰：“会么？”休曰：“不会。”檗曰：“若于此会去，犹较些子。若在文字上会，何有吾宗？”此黄檗扫去一切文字语言，要裴休悟此我到无声无臭无形无象处安身立命，始为至极。若少有所著，则成渗漏。后学不可忽略，珍重珍重。

黄檗《心要》一书，乃万世津梁，看大藏经教，不如看此《心要》，每日熟看，管保心悟。总是言心即是佛，佛即是心，心即是我，我即是佛。他语录皆不及此直指，珍重珍重。
