##  平常心是道

赵州参南泉问曰：“如何是道？”泉曰：“平常心是道。”州曰：“还可趣向也无？”泉曰：“拟向即乖。”州曰：“不拟争知是道？”泉曰：“道不属知，不属不知。知是妄觉，不知是无记。若真达不疑之道，犹如太虚，廓然荡豁，岂可强是非耶？”州于言下有悟。要知如何是平常心？平常心人最难理会，只要理会得此心到平处，自然能常，若不平，断不能常。惟无知之时，而又不是无记，当深自体认，细细安放到不著于知，不著于无记，则平常心见矣。若能作保任工夫到纳些些地位，而总不见得，则无往而不是平常心之作用矣。细心细心，要紧要紧。

僧参赵州，乞指示，州曰：“吃粥了也未？”僧曰：“吃粥了也。”州云：“洗钵盂去。”其僧遂悟，试看平常不平常，于此一悟，便可彻尽无生平常之旨，惟有此平常之我，日用而已矣。
