##  青州布衫

客问曰：“万法归一，一归何处？”曰：“一归何处且置，我问你一是什么？”客无言。曰：“一且不知，如何就问他归处？”客曰：“请老人开示此一。”曰：“不离问处。”客跃然曰：“弟子悟矣，但不知他归于何处？”曰：“不离问处。”客跃然起立，进前三步曰：“弟子今日打破，老僧在青州作得一领布衫重七斤布袋。”

青州布衫，此等言句，可谓腾辉今古。指出此一归处，此一即此我。此我与太虚同体，试问太虚归于何处？然说此我同于太虚，还未稳当，分明一我在此，岂无归处？而今就说尽千言万语，归而无归，无归即归，处处皆归，到处即归，总不稳当。不如闻布衫一句，去不得，罢不得，拟议不得，心意识丝毫不能向前，往昔所记所持者，总皆销落，翻来覆去，惟有一疑。此际只将此疑轻轻放下，原来我从不曾出门，要归作么？此第一义。原来我同太虚一体，并不用归，此第二义。原来归而无归，无归即归，处处皆归，到处即归，此第三义。明此三义，始尽青州布衫一句之义。客闻而叹曰：“此三义更腾辉今古。”他日客来，乃曰：“前日闻老人三义，真闻所未闻，前告诸某方丈，大以为不然，如何以青州布衫句，生出如许知解？赵州岂是此意？弟子随问赵州是何意，方丈休去。”湛愚曰：“休去亦好，但笼统颟顸，有何用处？而今诸方总以不知不解，代代相传为宗旨，乃彼藏身之地，遇学者便教自家参去，所以宗风扫地，不堪问矣。哪晓得古人一闻千悟，于一义中解百千万义，于一喝中包括五教一切秘密普眼，于一字中演三千大千世界经卷，透一言句，千七百皆透。古德云：我是知而无知，不是无知而说无知。彼休去值得什么干屎橛？你看他古德于一句下悟得，便能彻百千万义，便善能分别诸法相，于经教言句，便清清楚楚还他明白。盖他已明得于第一义而不动，所以善能分别诸法相。今诸方都明得第一义，都用不著分别诸法相，轮流替换作几年法王休去，便是出世作一番人，竟不一回想回想，真可怜悯。前所说三义，还是略说，若分析，百千万义也不能尽。我且问你，他休去，你悟得么？”客曰：“这样笼统禅，我久已知他野狐精藏尾于此，自老人说明，心才不疑。”曰：“古德只要人悟，不论有说无说、少说多说。若不能令人悟，有说是赘疣，无说是哑鬼，要他何用？”客唯唯而退。
