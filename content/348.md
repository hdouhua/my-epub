##  一翳在眼　空华乱坠

灵训初参归宗，问：“如何是佛？”宗曰：“我向汝道，汝还信否？”训曰：“和尚诚言，安敢不信？”宗曰：“即汝便是。”训曰：“如何保任？”宗曰：“一翳在眼，空华乱坠。”训辞归去，宗曰：“装束了却来，为子说一上佛法。”训装束至宗前，宗曰：“时寒，途中善为。”训领此言，顿忘前解。湛愚曰：“于即汝便是，得体，于途中善为，得用，体用全，才是此我稳当处，然古人于用上更加重焉。所以灵训于即汝便是，更不再问，便问保任，于途中善为，便顿忘前解，真狮子儿。古德谓此我为鉴觉，乃云：‘若遇善知识发明此鉴觉，为初善。不守住此鉴觉，为中善。并无不守住之心，为后善。’灵训三善皆得，学者当知。”
