##  千里知音

昔王常侍寄书与沩山，画一圆相，内写一日字，山云：“谁知千里外有个知音。”仰山曰：“虽然如是，还未稳当。”沩山云：“子又作么生？”仰画一圆相，内写一日字，掷地以脚抹却之，乃大笑。客问曰；“此何意旨？”曰：“汝能将此我抹杀之，即知此意。”客疑甚，跪问曰：“求老人慈悲如何抹杀？”曰：“汝将所见所知所解所悟尽情放下，如木人看花鸟，如露柱，如顽石，如大死人，于此始有相应之妙，不必再问。”

他日客又问：“弟子遵老人言作工夫越要抹杀此我，此我越显光明，奈何奈何？”余笑曰：“我原说有相应之妙，实对你说，若要抹杀此我，即十方如来亦不能抹杀此我。此我乃实相无相，他是个什么物事，敢云抹杀？乃要你忘此我两字之名，离一切相，得真我之实，坐享人位，非如大死人不能至如如之地。所以越作工夫越光明，越光明越如大死人去，此石霜要人速证菩提，非小故也。慎之慎之。”
