##  沩山水牯牛

客问曰：“沩山云：‘百年后在山下作一头水牯牛去。说是沩山僧，又是水牯牛。说是水牯牛，又是沩山僧。毕竟唤作什么？’”曰：“不要睬他，他分明自赞他充满三千大千世界，无处不圆通。”云岩参百丈二十年，因缘不契。后造药山，药山问岩，百丈有何言句，岩说许多言句，药山皆不许。他日又问岩：“还有什么？”岩曰：“有时上堂，赶散大众，复召大众，大众回首，丈曰：‘是什么’”药山曰：“何不早恁么道？今日因子得见海兄。”岩于言下顿省。观此则公案，任他千说万说，总不如直指。古德只有认得此我一著便是，并无别法。即说得好，不是直指，都归虚妄。你看药山于此得见海兄，则其余言句，何足算也。
