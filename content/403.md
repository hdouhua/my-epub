##  从缘悟达　永无退失

灵云偈曰：“三十年来寻剑客，几回落叶又抽枝，自从一见桃花后，直至如今更不疑。”沩山诘其所悟，与之符契，嘱曰：“从缘悟达，永无退失，善自护持。”玄沙见此偈，乃曰：“谛当甚谛当，敢保老兄未彻在。”客曰：“两公意旨何谓也？”曰：“沩山诘其所悟，与之符契，玄沙亦许其悟，但未彻耳，恐其著于桃花，未到末后句。”观灵云后上堂答僧问：“如何得出离生死？”云云：“青山原不动，浮云任去来。”又答问：“如何是真常流注？”云曰：“似镜常明。”曰：“向上更有事也无？”云曰：“有。”“如何是向上事？”云曰：“打破镜来与汝相见。”灵云盖悟彻至此，故说直至如今更不疑。
