##  天龙一指禅

客问曰：“俱胝云：‘吾得天龙一指头禅，一生用不尽。’何谓一指头禅？”曰：“一指犹云些些子，得此一生便用不尽。曹山说俱胝承当处卤莽，只认得一机一境。难道一机一境，扩而充之，不可以盖覆大千么？俱胝云一生用不尽，可见在此一指上得，方能该全体大用，与临济黄檗佛法无多子相同。试问曹山，谁不是一机一境上悟去？睹明星而悟，不是一机一境么？但曹山意有所在，不是说俱胝卤莽，恐后人执定一指不能尽彻，岂不卤莽？”客曰：“一指头如何便是禅？”曰：“干屎橛且是佛，如何一指头不是禅？”客跃然而起曰：“弟子悟得天上天下无不是我。”曰：“识得便休。”
