##  但得本　不愁末

沩山问僧：“名什么？”僧曰：“名归真。”沩曰：“归真可在。”僧无对，仰山教之曰：“何不答和尚在眼里耳里鼻里？”僧一如所教，沩曰：“此是五百善知识语。”客问曰：“眼里耳里鼻里不是我么？”曰：“汝可以作五百人善知识去。”

仰山示众曰：“我今分明向汝说，且莫凑泊，但向自己性海如实而修，不要三明六通，何以故？此是圣末边事。如今且要识心达性，但得其本，不愁其末，他时后日自具足在。若未得本总将情学他，亦不能得。”客曰：“如何是但向自己性海如实而修？”曰：“寂然不动谓之修性，此我本来寂然不动，非我之外有性，性之外有我，乃我而性也。此我当寂然不动之时，其空洞悄然，深如大海，故曰性海。此际至真至实，非他时可比。但能相应此至真至实，便是修，非他有所修。但能于此而修之，则圆通圆觉，无尽殊胜，自然具足。若不修此，而以知解学佛祖事，如以萤火烧大地草愚者笑之。”

仰山示众曰：“一二二三子，平目复仰视，两口一无舌，此是吾宗旨。”客曰：“何谓也？”曰：“未悟此我者，参此则可以悟。既悟此我者，参此则可以入性海。若将解解此偈，则非为仰山宗旨。只要参去，自然入仰山宗旨，妙不可言，不必问。”
