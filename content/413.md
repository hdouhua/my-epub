##  见自本心　识自本性

六祖云：“人当见自本心，识自本性。”亦可谓亲切极矣。今说到心性两字，人便茫然，不知何以谓之心谓之性？若说到说法听法的人，人便凝然有入处。此亦是时节因缘，该临济公出世，大明斯道，和盘托出。而后人竟不提起，真可哀也。

临济公上堂云：“人要求真正见解，不要求殊胜，殊胜自至。何以谓之真正见解？你四大色身不解说法听法，脾胃肝胆不解说法听法，虚空不解说法听法，是什么解说法听法？是你目前历历的勿一个形段孤明，是这个解说法听法。若如是见得，便与佛祖不别。”湛愚曰：“如此等说法，直指此我，这样分明，真可谓空前绝后。此世界中，惟临济公一人。”客曰：“何以谓之勿一个形段孤明？”曰：“有形有段，便是相，有相便可以谓之个。勿者，无也。言并无一个有相的物事，而了然如空，而却有一历历无间无断之孤明。所谓我者，是这个解说法听法，见得此乃真正见解，与佛祖不别。”客曰：“何以谓之孤明？”曰：“我本孤，所以无相。因孤而自然本明，所以不著相。若我著于相，则不孤，则无明矣。”客又曰：“何以谓之历历？”曰：“此孤明之我，本来历历，无间无断，任他万物万相皆不能为碍。迷者，乃是我去著相，不是相来著我。一撒手便是佛祖，攀缘他便是众生。人能明此本来历历孤明之我，只要熟此我，莫教间断，即得成就，又何须别寻工夫，反为隔碍。”客跃然而起曰：“悟道成佛，如此之易，临济公真第一人也，非老人说，安能得知？弟子辈被《指月录》诸禅师惑乱久矣，今出长夜，不亦幸乎？”
