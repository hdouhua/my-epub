##  无位真人

客曰：“济公所说说法道人、听法道人，又云无位真人，曰道人，曰真人，恐非吾辈凡流所能当之也。”余振威喝曰：“汝怎么在此两字上生如是邪解？所谓真人者，乃谓一切皆幻皆假，惟此人为真，非是论列人之品第，某为凡人某为真人也。道人者，谓说法之人乃明道之人，听法之人乃求道之人。你来听道求道，即是道人，兼谓举世人人是佛，非谓明道求道之人才是佛而他人不能也。汝等将人看轻，遂将自家看轻。殊不知此人通贯十方，遍游法界，隐则无形无相，显则变化难拘。十方如来，此人也。二十八祖，此人也。一切大菩萨诸菩萨及辟支缘觉声闻，此人也。东土六代祖师及历代禅师，此人也。一切天魔外道阿修罗，此人也。诸天，此人也。你我，此人也。一切禽一切兽，乃此人之轮转也。至于饿鬼地狱，乃此人之沉溺也。此十法界中何界而非此人之修为而成之耶？此人神通广大不可思议。能为恶，造恶鬼地狱畜生相。能为善，造天堂相。能善恶相杂，造世间富贵苦乐相。能修善不断嗔恨，造天魔阿修罗相。能于心外立法修行，造外道相。能清净避世，造小乘相。能度己度人，造大乘菩萨相。能仍旧还我本来面目，端坐成佛。终日说法而无法可说，终日度生而无生可度。具八十种好，造三十二相。此人有如此神通变化，休轻看他，而甘于自弃。智者于此十法界，当择而行之。”

临济公单提正印，只要明此人即是佛祖，并无一法与人。故曰：“你取山僧口里语，不如休歇无事去。”盖谓能明此人，使他自在，万万不可向外驰求，被他万境回换不得自由，与佛祖有异。
