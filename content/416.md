##  一念缘起无生　超出三乘权学

客曰：“一念缘起无生，超出三乘权学。何谓也？”曰：“吾人本来本无生灭，故古德教人要明彻无生之义，才为究竟。既本来无生，而目前之生生不已者，何也？乃吾人之念，或缘境、或缘物而起，故谓之生，然本体实未尝生。何以故？盖一念之缘而有起之之时，即有灭之之时。当其灭时，本体朗然常住，而未见其灭，则其生时，亦未尝生可知也。生灭者，乃一念相缘而起，无生者，乃本体之常住也。所以不明无生，终随境转。彼三乘之学，皆不知无生之义，而执一法以修行者。既执法以修行，则不知家在何方，而辛苦道路。世尊不得已授之以法，且居学地，以俟将来。所谓权方便，非实诣也。若能当下悟得这说法听法的人本来无生，则缘起皆归虚妄。凡藉权修学之法都无所用，岂不超然自在？彼三乘之权学，又何足问也？”

临济公直指此人乃旷古奇逢，当思吾人有何福德，才能得闻，真所谓百千万劫遭遇也。试想教中二十五圆通、二十五轮转、四十五圣位、十信、十住、十回向、十地等等，至于妙觉等觉四果诸菩萨，不可说不可说八万四千陀罗尼，若在临济公前，一喝皆散。即令彻透大藏经教，游遍三千大千世界，无一人能敌其辩才者，在临济公前，则一字不能张口。即令有人具维摩居士神通，手托大千世界遍各方游行示人，在临济公前，则销落归于乌有。客曰：“何以故？临济公便如是？”曰：“盖他有直指此我之正法眼，则彼权学，皆其绪余，辩才神通，皆其所应用之闲家具，何足当济公之一顾也。济公指出此人乃天地万物万法之根。若能信其言，则是立地大乘凡夫，为佛祖嫡派，所谓诞生王子，非菩萨以下所能及者。能信此而保任之，名为活祖。”问曰：“何以谓之保任？”曰：“心心不异谓之保，要行便行，要坐便坐谓之任。”问曰：“何以谓之心心不异？”曰：“心心即念念也，念念不忘听法之人，而毫无他想，则谓之不异。若有他想，则异矣。倘一涉于情，则智为之隔。一涉于想，则体为之殊。慎之慎之。”
