##  婆心高过须弥山

客问曰：“历来禅师呵佛骂祖，从未有如济公德公骂得利害，并骂诸方，不已甚乎？”曰：“此两公作用，非汝等所能知也。汝等见他是骂，我则见他泪如四海水，婆心高过须弥山，痛哭着教人信他言语，早早成佛去，不要以毒药为食饮，堕入轮回无有了期。盖谓一切世法，总是颠倒地狱之坑，固不足论。即一切佛了义经不了义经，总非究竟。总不如明此听法的人，大事才能了毕，又极简极易，一点便破，何以不信？而去寻野狐伎俩，耽延岁月，投入轮回。慈悲已甚，乃有大骂，大骂已甚，仍是慈悲，只为人不信他言语，故如是耳。试问今日诸方，有谁能奉此两公之训者？”客闻之流涕曰：“果然果然，乃诸方之福薄，而数使之也，不亦悲乎哉？！”
