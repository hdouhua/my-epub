##  异类中行履

吾人只此一我即是佛，若有一佛可以帮补我才能成佛去，便是邪说。此一我能生八万四千陀罗尼，治八万四千烦恼病，能度己度人，能入一切境，不为一切境回换，能于异类中行履，证正等正觉。客曰：“如何能入异类？”曰：“你不见济公云：‘只是现今目前孤明历历的听法者，此人处处不碍，通彻十方三界自在。’观济公所云，可只要我认得我，我便能入一切而不碍。”客曰：“若入佛境，与诸善人相对便欣然而乐，与诸不善非我同类则憎嫌至于生怒，奈何？”曰：“是你著于外相而不能见他亦有此我，与我同类。只见他言语行履不同，便生障碍。此病皆由你信此我不能到十分真处，所以有此障碍。若果能信到真处，彼异类所有不是、过恶皆不见得。我惟恒顺而教化之，发生无穷无尽教化之心，必欲度尽众生，而此心愿犹然不已，你才可入诸佛之类。要知道异类即是佛类，佛类即是异类。你若入异类而有障碍，即入佛类亦有障碍。总是要识此我则通彻十方三界自在，没有这些障碍说话。”

十法界四圣谓之圣类，六凡谓之凡类。在圣位视六凡皆谓之异类，异之为言不同也，不同乎我之类也。能入三途之异类，而才是此我无障碍处。然此我本无障碍，其不能入异类者，乃自生障碍。彼畜生饿鬼地狱如何能障碍得你？不但入道之人不为三途所障碍，即众生受报，于三途之报必有尽日，当尽之时，其所受苦业，如梦幻泡影，皆销归乌有，而此受苦之我，迥然独脱，但他此时只以脱苦为乐，而不知此我。若能此刻明得此我，则即时超入佛类，而谁敢侧目视之？不但如此，即在受报之时，明明在三途之内，一念能见此我，即时三途之拘禁，如一点雪入红炉之内，皆了不可得。所以此我乃天上天下之独尊。人能入此心法，十方魔宫震动，岂可轻看？今诸子既知，若不善于保任，真可谓自暴自弃，慎之慎之。然此无上之法，无上之我，若要明此，乃至简至易，总不烦难，一开示便能悟入。即济公所开示，乃此听法之人，有何难悟？济公说而又说，可怜示众后并无人提起，至今日湛愚老人又说而又说。若将此作秘密相传，只与一二人言之，乃绝佛种者也。济公不忍，我亦不忍，济公说而又说，我今日又说而又说，竟成露布。若只能知而不肯保任以成之，济公与我惟有痛哭而已。
