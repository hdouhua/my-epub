##  悬崖撒手　自肯承当

斯道临济公谆谆教人，只要识此听法的人。我今直指此我，盖不忍人执别法而耽延岁月，乃教人于当下即悬崖撒手、自肯承当。撒手者，将一切佛法都撒开一边，独有一我承当此事，惟自家肯自家。本来现成，不须诸法，何等清净，何等解脱，何等快乐。回看执法修行者，何等拘禁，何等烦恼，投入虚妄而不自由。今脚跟落地承当，与彼不啻天渊。得以知此乃一现成公案。然既是现成，何必又说承当？盖当初入此门撒手诸法，乃有自肯承当之说，然法已忘矣，只有人在，欲忘此人必能绝之。绝之云者，非绝此人也，乃绝此自肯承当之名相也。名相绝，则忘斯人矣。故谓之人法双忘。人法双忘乃能苏醒，再不为老和尚舌头瞒矣。问曰：“用何法才可绝此人相？”曰：“若用法以绝之、则万不能绝。即将此承当之我，百不思，百不会，如木如石，而兀然忘缘，不可生一毫知解，不必求绝，而自然绝矣。人人若能得知此我，一入便是悬崖撒手，不是阶级层次渐修之说，才可谓之教外别传，格外大丈夫之授受相传，岂可轻视？

问曰：“闻老人说法，令人踊跃不能自禁，往昔思量作功夫，必要许多岁月，从竿底作到百尽竿头再进步，方露全身。而今竟用不著竿脚至竿头所历之事，如有来学者，纵不曾用过功夫，一闻直指，即全身超入，岂不庆快生平？何况曾作过功夫而受辛苦者，有不畅然而乐者乎？”
