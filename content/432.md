##  识得便休

三玄九要者，乃知这听法的人，而明明只有此我后，惟历历孤明，则日复一日，月复一月，习气乃消，渐臻玄奥。其始也能自救，其继也可以为人天师，其终也可以为佛祖师。即三世诸佛之成就，虽有徐疾，然所历皆由于此。问曰：“识得便休，何须如此？”曰：“天下总是汝辈这样鲁莽，所以将济宗坠地。盖玄要乃休后保任功夫绵密，日有所进妙境。彼心粗者，即历此亦不能说出。惟济公悟无多子后至多年，然后发出此义，乃是三世诸佛之至诣，说法听法的人之究竟，空前绝后之妙旨，乃我自心中所历而他人不能知者，如何轻易看过！今人动辄曰末后一句，始到牢关。我常追问之，进关后作么生，则皆发呆。嗟乎！玄要乃进关后事也。若据实而论，将《指月录》内诸公要推倒十之八九，何况近代诸方？”客无对。

三玄者，乃体中玄、意中玄、句中玄也。由本体之玄，发而为的的大意，则意亦玄矣。意之玄与体之玄固有分别，然而一也。玄至于言句，则有千变万化之差别。盖因对来人之机，所以有差别。惟意则一，至于体，则无一无万，所以能一能万。然玄虽有三，其实一也，亦无所谓一也。洪觉范谓济公何尝说有体有意有句，如何列体意句，不肯此说。然济公有三玄三要之说，你为什么又肯他？既肯他即为他表明始得，又不能表明。我不知他具何意见，真令人不解。盖由体有意，由意有句，乃天然顺达现成之理，无丝毫异见掺杂，惟临济公于寂默看出，故尔云云也。

古塔主不解体意句顺达现成之理，遗却意中玄，则矻矻不通。又于句中玄后硬加上玄中玄，可谓头上安头。但不知玄中玄上玄字，还是体中玄句中玄的玄字，还是另外又有一玄，又有一玄中之玄。不但于一句中之三玄文理不顺于宗旨，而玄之又玄，岂不玄煞？又将句中玄说得特重，玄中玄都说在句中，不知如何是体中玄。根本不清，枝叶紊乱，令读者茫然不知头绪，其余至幻寄所辨，皆不清楚。

