##  三要印开朱点窄　未容拟议主宾分

问曰：“如何是体中玄三要？”曰：“意中玄与句中玄虽近，然犹可思议分别，至于体中玄与意中玄更近，则难于思议分别。然既曰更近，既有近字，岂无言说？要知自句中之玄修到意中之玄，可谓妙矣。又修到意中玄之上要，可谓妙极矣。原来妙到极处，则妙自不能久炫其妙，而返淡矣。此淡字，乃妙到尽处，返而为淡，非今人不曾历过意中之玄要而妄言淡者。淡如水，水无味，同愚人一样，无识无知，穿衣吃饭而已，此为体中玄初要。而吾人本体本是如此，盖今复至于此，并无加增，然而还是初要，岂不玄乎。斯理原非妙字能尽，惟淡字好，众人一入淡，则飞走去，惟智者能安而乐之。淡虽无味，然无味中有一至味在焉，至味为何？原来不是色，不是空，不是一，不是万，不是凡，不是佛，不是境，不是物，不是有为，不是无为，于行住坐卧动静酬酢往来之中而历历孤明，如朗月当头，推他不去，揽他不来，总无丝毫接续断灭影响之相，此是体中玄中要也，岂不玄乎。嗟乎！至此亦难言矣。世尊至此，见文殊迦叶白椎竟，便下座。古来诸禅师至此，更拂衣归方丈。寒山子曰：“教我如何说？”惟曹山有一句明此我上要。僧问曹山曰：“朗月当头时如何？”山曰：“犹是阶下汉。”僧曰：“请师接上阶。”曰：“月落时相见。”湛愚老人若在当时，劈面与曹山一掌云：“月落时作么生相见？”客曰：“此时曹山便拂袖归室。”曰：“曹山拂袖归室，我便礼拜而退。”此体中玄上要也，岂不玄乎。故济公直指曰：“三要印开朱点窄，未容拟议主宾分。”此三要更不曾有人说破是何三要却不是体中玄三要，盖体中玄三要，还是返本还原至寂灭究竟。自家大事了毕者，此三要乃印开心地，发百千万陀罗尼，自然能度生建化门之妙用。所谓朱点者，心也。虽到上要，大事了毕，而悲智双运，自不能已。然化门应来人之机，有千变万化之不同。自返自心，窄而不广，不足以当众机而投其所问。惟三要能印开此一点心地，包含大千世界，度尽群生。三要为何？乃吾人身口意最要最要者也。身则外现威仪，口则随机对答，意则慈悲智慧双运，以此为印乃能开发心地。所谓印者，即如一官必有一印，有此印则无远不至，任我纵横开发，谁敢碍我？盖人能至体中玄上要，则自能知此三要之印本来已具。我今用此印而开我心地，广大无边，凡一切料拣、与夺、权实、照用、宾主何必拟议？而自然历历分明，当机即用。即有志必欲为佛为祖者，皆来投诚归依，而受我三玄九要印开朱点之妙。彼未入此门者不必论，已入此门者都在此三玄九要之内。我已历过三玄九要，彼学者能到某玄某要者，我即知之。或超入即得体中玄要者，斯为上智，或超入即得意中玄要者，斯为中智，或入而得句中玄要者，斯为下智，而引之前进，则孰有能逃我洞鉴之外？盖惟此三要能印开心地，而能为佛祖之师。则视彼得意中玄要者，岂不窄乎？再视彼得句中玄要者，岂不更窄乎？盖三玄九要法门，乃宗门至要。即《楞严经》所谓密因修证，体中玄上要，即是大佛顶，惟是密因。故玄有三，而要有九，乃此心返本还源之路。不是执定一法进修，乃悟此心。即心即法，即法即心，惟此一真我而已矣。惟此真我，即是听法的人而已矣。所以临济公乃曰：大凡演唱宗乘，一句中须有三玄，一玄中须有三要，有权有实，有照有用。汝等诸人作么生会？难道一喝，及云苍天苍天几句无理路言句，即算会么？乃济公与人据实商量此密因修证，不是一问答一转语便算作能会。如能细细清楚明白，说破玄要，许他一喝。若遇来问者便喝，这一喝值得什么？或曰：“闻老人所解三玄三要，与历代古来禅师自汾阳以下大不相同。然一句一字，著实清楚，令人佩服。但不知当年临济公果是此意否？”曰：“若要我之所解，必与临济公之意相合，上下千古，岁月遥远，谁为证据？然读其言、玩其意，非细细详察，不如是会，而以无理路句一例会，恐辜负济公婆心。盖入此道者，即顿悟后，亦有渐入。岂能如龙女顿悟顿成？即赵州至四十年才打成一片。初祖谓二祖曰：‘心如墙壁，自然入道。’玩这入字，可见其有渐进也。古德云：‘侍师多年，渐臻玄奥。’又云：‘谛当甚谛当，管保老兄未彻在。’未至彻时，还有进步。经云：贤圣以无为法而有差别。于《楞严》则直指出密因修证。又云：‘理虽顿悟，事要渐修。’文殊赞观音自闻闻法门曰：‘岂惟观世音，我亦从此入。’又赞曰：此是微尘佛，一路涅槃门。盖三玄九要，乃一路涅槃，至大佛顶始为究竟。乃要人详察据实商量，不可于他三句之外，另生怪异奇特之想，只还他一句一字的本义，岂可笼统一句话，就算会得，岂不令人失笑？只要据实而论，能依此修行，管保成佛去，何必问济公这意相合不相合也？”
