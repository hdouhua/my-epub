##  悟此玄要　成佛有期

临济公示寂时谓：“吾灭后，不得灭却吾正法眼藏。”三圣出曰：“争敢灭却和尚正法眼藏？”公曰：“以后有人问你，向他道什么？”若湛愚老人在当时，便叉手向前曰：“道这个。”临济公自然瞑目而去。谁料三圣便喝。公曰：“谁知吾正法眼藏，向这瞎驴边灭却。”临济公一生喝人，如何示寂时赚此一喝？盖临济公所主，在这说法听法能喝的人，不在喝上。若在喝上追寻，则失却此人矣。所以三圣后，不特特提出此人以接济宗之旨。公早已知之，真可痛惜。则后来惟以喝为事者，不谓之瞎驴不可也。

学者将三玄九要细细反复详审清楚，原来乃一现成返本还源之理，并非造作。后观察十方三世诸佛，并历代祖师禅师，及大菩萨、诸菩萨、辟支、缘觉、声闻境界，无不了然。后一有言句，或有理路，或无理路，凡五宗同异差别，便知其落处。若夫二十五圆通、二十五轮转、四十五圣位，并十地至于等觉、妙觉、十住、十信、十回向等等修行之门，皆不能出我掌握之中，以至天魔外道，种种不能悉举。如《楞严》五十阴魔所执之病，不必用心照察，自能悉知。能入此玄要之门，则成佛有期。而人都忽略看过，真可谓鲁莽极矣。独自称济宗儿孙，亦不愧乎？
