##  出门便是草

石霜隐居浏阳，人传洞山云：“直须向万里无寸草处去。”良久曰：“只如万里无寸草处作么生去？”霜曰：“有人下语否？”曰：“无。”霜曰：“何不道出门便是草。”后洞山闻之曰：“浏阳乃有古佛耶。”问曰：“如何便就是古佛？”曰：“他说出门便是草，可见他总不出门。既不出门，则谁能见他？既为人不能见，岂不古耶？此得意中玄中要以上人物，安得不古？”

石霜在方丈内，僧在窗外曰：“咫尺之间，为什么不睹师颜？”霜曰：“遍界不曾藏。”问曰：“是何意旨？”曰：“石霜之朱点不窄，所以能答遍界不曾藏。”

夹山会曰：“日月未足为明，天地未足为大。空中不运斤，巧匠不遗踪。见性不留佛，悟道不存师。目睹瞿昙，犹如黄叶。一大藏教，是老僧坐具。祖师玄旨，是破草鞋，宁可赤脚不著最好。”曰：“夹山说这些大话，可谓极本分、极真实，可以喝三玄三要。俟喝后，又要他还我清楚，我才礼拜而退，否则还要商量。”

