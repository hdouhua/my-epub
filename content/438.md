##  我实无一法与人

德山路遇一卖饼婆子，遂向买饼点心，息肩，婆曰：“所肩者乃何文字？”山曰：“金刚经疏钞。”婆曰：“我有一问，你若答得，施点心，若答不得，且别处去。经云过去未来现在三心皆不可得，未审上座要点那个心？”山无语。盖经谓三心皆不可得，要人于不可得中悟得一可得之心，才是经本意。后人皆忽略看过即休，真可怜悯。客曰：“即此现在之心，乃可得也。”曰：“既现出在此，如何可得？盖此心一现便过，不能暂留，得些什么？惟此我自无始至于而今当下，从不曾现出，才是真心。不是过去未来现在而在于此者，乃可得也，然亦不须用得。余权书论此议甚悉。”

德山被婆难倒，遂造龙潭，一夕侍立，潭曰：“更深何不去？”山珍重便出，回曰：“外面黑。”潭点纸烛与山，山拟接烛，潭复吹灭，德山于此大悟，遂将所著文字尽烧却。龙潭对众赞曰：“可中有个汉，牙如剑树，口似血盆，他时向孤峰顶上立吾道去在。”盖德山大悟，乃悟得体中玄中要以上本不曾现出之真心。所以执一条白棒，打尽天下无有敌者，此是吾人榜样，当体会之。

德山云：“我宗无语句，实无一法与人。”问曰：“既无语句，又无一法，何得临济公说出三玄三要这许多话说？”曰：“三玄三要不是临济公杜撰，乃人人都有此归家一条大路。他人粗心不能说，惟临济公细心历过说与人，非另有玄要加增于我而修之也。乃我之玄我之要，现现成成，我自历之，我自见之，我自成之。即如藏一花果之种于土中，其种为水土润泽，自然生须为根。其既也生苗生叶，生花结果成实。其根其苗其叶其花其果皆自内出，非外有加。所以无一法与人，只要明此我，即藏种其中，玄要自然相应而现，至于本来并无一物为究竟之地。盖吾人自无始以来，积累妄想，其繁重之苦，难堪极矣。今悟此我，日离妄想，日进轻安，轻安而又轻安，即是玄要之妙。彼繁重妄想中，即发出愚蠢卑陋丑恶之相。此轻安中，即发出智慧辩才神通之妙。所以谓之玄要者，此其故也，然皆是本有之，故曰：“我实无一法与人也。”

德山云：“及尽知也，直得三世诸佛口挂壁上，犹有一人呵呵大笑。若识此人，参学事毕。”或曰此德山密语也，密语者，盖不敢轻示人也。今已露布，而人皆忽略，真可谓无福极矣。

德山上堂云：“若也于己无事，则勿妄求，妄求而得，亦非得也。汝得无事于心，无心于事，则虚而灵，空而妙。若毛端许言之本末者，皆为自欺。”此等言论，真可谓直截痛快。斯道只有此我，我即是道，道即是我，然我道皆是强名。德公谓之曰烜赫虚空。诸子当细细体验，此我本不是物，本无可名，本虚本空，然而烜赫。若似乎有无穷无尽广大之光明，所谓烜者。若似乎有尊严高贵、有威可畏，所谓赫者。亏煞德公将此四字表彰此我，愈玩愈是的的此我是一烜赫虚空。既是一烜赫虚空，则何求何得，何事何心，何本何末，虚自然灵，空自然妙。所以骂尽诸方，只教人无事去，有甚佛祖可求，有甚菩提涅槃可贵？若能识得呵呵大笑之人，则参学之事毕。
