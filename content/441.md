##  认奴作郎

僧问洞山云：“和尚寻常教学人行鸟道，未审如何是鸟道？”山曰：“不逢一人。”曰：“如何行？”山曰：“直须足下无私去。”曰：“只如行鸟道，莫便是本来面目否？”山曰：“你因甚颠倒？”曰：“什么处是学人颠倒？”山曰：“若不颠倒，因什么却认奴作郎？”曰：“如何是本来面目？”山曰：“不行鸟道。”问曰：“不行鸟道何谓也？”曰：“诸佛常行空寂路。”乃谓诸佛即有念，亦是无念之念，离却一切相而行于空寂之路，即洞山所谓鸟道是也。此乃是保任入道之妙，修道者不易到此，所以洞山常常教人必要如此。僧认此便是本来面目，岂不颠倒？既是本来面目，如何还行鸟道？本来面目即曹山所说虚玄大道、无著真宗，他还要行鸟道么？在众人闻行鸟道极难，在端坐本来者则以行鸟道为奴，故曰不行鸟道。洞山此则公案，胜却五位多多矣，又简易直截，视彼五位繁重艰难，不亦甚乎。后人不能悟洞山之本觉，而缠绕于诸五位之内，所以流弊难检择也。

问曰：“鸟道既是奴，犹有不必行也。”曰：“汝何以背洞山之说？即诸佛悟道后，犹有习气而念屡起。但起时不使他著相，则此念乃不著相之念。任他在空寂鸟道上游行片时，他自然归去，仍旧本来，久之则镇然常住，又何鸟道之有？所以谓之奴也。汝今到何地位，敢云不必？即未悟之人，能行鸟道，令心空寂，忽一朝豁然悟得本来面目，皆由此鸟道之功，不可胜纪。洞山所云鸟道，有益不浅，学者当宗之。

