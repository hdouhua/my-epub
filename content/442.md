##  学者恒沙无一悟　过在寻他舌头路

洞山云：“有一人在千人万人中，不背一人，不向一人，你道此人具何面目？”此语触著临济公痒处，亦触著三世诸佛痒处，亦触著湛愚痒处，亦触著三千大千世界众生痒处，但众生为嗜欲麻木不觉耳。我连呼洞山公，洞山公，何不将此语反复叮咛？如临济公告诫吾人，而只此一见何也？今我不能不憾。

洞山云：“直须心心不触物，步步无处所，常无间断，始得相应，直须努力。”又颂云：“学者恒沙无一悟，过在寻他舌头路。欲得忘形泯踪迹，努力殷勤空里步。”此是洞山宗旨。洞山五位当透过，则悟得有一无位真人。若能先悟得这无位真人，则五位朗然明白。若遇在此五位中者，直引之入于虚玄大道。洞山宗旨，若非曹山，则为后人埋没久矣。
