##  禾山解打鼓

僧问禾山云：“习学谓之闻，绝学谓之邻，过此二者谓之真过，如何是真过？”禾曰：“禾山解打鼓。”又问曰：“如何是真谛？”禾曰：“禾山解打鼓。”又问：“即心即佛则不问，如何是非心非佛？”禾曰：“禾山解打鼓。”又问：“如何是向上事？”禾曰：“禾山解打鼓。”曰：“来问者乃四义，而禾山总以一句答之，何谓也？”曰：“任你千义万义归于一义，一义归于无义，无义发出一义，一义发为千义万义，只要会得此我乃千义万义之大总持。若解打鼓之一义，则彼千万义，总不出打鼓之一义。打鼓之一义，即同彼千义万义，而岂止此四问之义而已也。吾人能会拈花一义，则千七百之义皆同。要于千七百变相中悟得同是一义，则禾山解打鼓之一义，可概尽《五灯会元》之所问，何以疑此四问同一答耶？古来圣哲于当悟时，只于一义中得入，则能彻底。不过于逢缘时，或境、或物、或眼见、或耳闻，触著磕著，明得这逢缘者乃谁逢此缘，则参学事毕。其后惟在保任，则印开朱点之窄，为佛祖之师。何以疑此一义不足以该四问耶？”
