##  无眼无见才是正法眼

继彻初参风穴，穴问：“如何是正法眼？”彻曰：“泥弹子。”穴异之。问曰：“何谓也？”曰：“以泥弹子为正法眼，真佛祖心传，百千万劫难遭遇此等言句。我不惜口业，为你分明说破，谛听谛听，不可轻视。盖眼有所谓法眼，法眼要正。所谓正者，乃能见此无形无相之我，真真实实，而历历孤明，始可谓之正法眼。若有丝毫偏向渗漏端倪，则非正矣。今日泥弹子，则默然混沌，无思无为，无瑕无缝，无可名状，无可思议。但有一色一音入其视听，则历历分明，是非立见，不须拟度。诸佛诸祖，皆争入此，而坐享其成，此泥弹子之所以为正法眼是也。珍重珍重。”

正法眼要如泥弹子，无眼无见，才是正法眼。因其无眼而无不眼，无见而无不见，乃此我本具此眼，本与泥弹子同一如如。古德云：如墙壁、如露柱、如大死人，即此义也。学者要得正法眼，只要死却此心，如露柱、墙壁、泥弹子，则正法眼宛然本具在此矣。然即我即正法眼，非我之外另有一奇特，而得具此眼也。
