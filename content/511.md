##  麻三斤

问曰：“僧问洞山宗慧，如何是佛，慧答曰：‘麻三斤。’何谓也？”曰：“你问我，我答你。”问曰：“如何是佛？”曰：“麻三斤。何谓也？”客不悦曰：“老人何相戏也？”曰：“你问我答，何戏之有？”又问：“毕竟如何是佛？”曰：“毕竟如何是佛？”客怒而去。余笑曰：“若不是佛，如何解笑解怒？”问曰：“僧问首山：‘如何是佛？’山曰：‘新妇骑驴阿家牵。’何谓也？”曰：“麻三斤，绵四两，送与玉楼人，绣出鸳鸯尽君看。”客曰：“不会。”余笑曰：“因你是佛，所以不会。”客曰：“即不会如何是佛？”曰：“既云不会，如何不是佛？”客曰：“不会不会。”曰：“岂但你不会不会，即历代佛祖更不会更不会。”客曰：“原来不会便是。”余振威喝曰：“若不会，下地狱如箭射。”
