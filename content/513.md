##  佛法本来无事

古人说法皆有机缘。因机缘而说，虽有千七百之繁，然皆说此我而已。若离我说，即是魔说，任你极力担荷，总无用处。近年来皆是此辈离我作崇，真可叹也。广慧琏示众：“佛法本来无事，从上诸圣尽是捏怪。强生节目，压良为贱，埋没儿孙。更有云门、赵州、德山、临济，死不惺惺，一生受屈。老僧这里却不然，便是释迦老子出来，也贬向他方世界，教伊绝迹去。何以故？免得丧我儿孙。老僧与么道，你等诸人作么生会，若于这里会得去，岂不庆快？教你脱却毛衫，作个沥沥地衲僧去。若不会，来年更有新条在，恼乱春风卒未休。”客曰：“此则公案，但他具何见识，便如此说？”曰：“他亦无奇特见识，只识得这是个现成的道理，还仍旧去便是。所以他便能呵叱佛祖饶舌多事，所以说话便直截痛快，人不能及。总是人不能信此我乃天上天下之独尊，便为佛祖压倒，真可谓自轻自贱。谁来轻你贱你？然此独尊之我，本来现成，不因修证而尊，只要识得仍旧便是，便知呵叱佛祖为应当如是。不然，则彼为瞒惑埋没独尊之我，岂肯甘休，安得不出而扫之，致使丧我儿孙也。”
