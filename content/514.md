##  斯道贵直指为第一

大愚叙自马祖后有十五家宗旨。既云宗旨，岂可便有十五家，盖言彼十五家之入路耳，其所归宗之旨则一也。然宗旨之最要者，惟我济公一人，其余不能不消灭去。何以故？盖末世业重，初入此道，不能识言句之所由，便生退心，不复更进。不然者，便学习句语，熟记一肚皮陈言腐语，不知羞耻，去求食养。惟有志者，得入济宗，有大福力。得闻这听法的人，则处心自不肯退去，久历岁月，自得成就。其余他宗，恐不能保有传人也。此亦建立使然，气数使然，非深于此道，深识众生之性情者，不能知其故也。

斯道贵直指为第一。自古佛祖相传，皆是直指，至唐以后，则渐渐假物说，假境说。直指之旨，遂隐于言句之中，而为曲指矣。即铮铮然五宗中拔萃之诸君子，皆受囿于曲指而不自知，其亦气数使然欤？抑诸君子故为此奇特耶？故我临济公不能不奋起而直指之。若非然者，则斯道不知当何如矣！悲夫！
