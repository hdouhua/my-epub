##  自心悟即佛成

自古佛祖心心相授，并无一法与人，只教你执定金刚王宝剑，斩断人一切所知所见所闻所觉所悟，只剩得这听法的人，赤条条、光裸裸、一丝不挂、一尘不染，便大事了毕。谁教你学佛法，明佛理，多事劳神，枉费岁月？吾人不明此义，惟要去东张西望，求知解，求见识，搬粪运草，填塞满肚，夸耀于人，及三十日到来，手忙脚乱，真可怜悯。

真净文云：“佛法至妙无二，但未至于妙，则互有长短。苟至于妙，则悟心之人，如实知自心究竟，本来成佛，如实自在，如实安乐，如实解脱，如实清净。而日用惟用自心，自心变化，把得便用，莫问是非，拟心思量，已不是也。不拟心，一一天真，一一明妙，一一如莲花不著水。所以迷自心故作众生，悟自心故成佛。而众生即佛，佛即众生，因迷悟故有彼此也。如今学者多不信自心，不悟自心，不得自心明妙受用，不得自心安乐解脱。心外妄有禅道，妄立奇特，妄生取舍，纵勤修行，落于外道二乘禅寂断见境界。”客曰：“此等言语，读之真令人明白晓然。”曰：“即明白晓然，何以朝夕东寻西问？”
