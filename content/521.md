##  含元殿里问长安

大慧云：“生从何处来，死向何处去，知得来去处，方名学佛人。知生死的是阿谁？受生死的复是阿谁？不知来去处的又是阿谁？忽然知得来去处的又是阿谁？看此话眼眨眨地理会不得，肚里七上八下，方寸中如顿却一团火相似的，又是阿谁？若要识取，但向理会不得处识取。若便识得，方知生死决定不相干涉。”客曰：“问人阿谁者五，极其亲切。若灵利人，便可于此悟得此我。但不肯再进一步直指出，岂不痛快？”曰；“此是唐宋时禅师的习气，说到口边便走开去，所以临济公不可及也。然此亦可谓亲切，但人不能悟耳。”大慧云：“至理忘言，时人不悉，强习他事，以为功能。不知自性元非尘境，是个微妙大解脱门，所有鉴觉，不染不碍。如是光明，未曾休废，曩劫至今，固无变易。犹如日轮，远近斯照，虽及众色，不与一切和合。灵烛妙明，非假锻炼，为不了故，取于物象。但如捏目，妄起空华，徒自疲劳，枉经劫数。若能返照，无第二人。举措施为，无非实相。人每自言根钝，试如此返照，看能知钝者，还钝也无？”又示汪彦章云：“若自生退屈，谓根性陋劣，更求入头处，正是含元殿里，问长安在甚处耳。正提撕时是阿谁？能知根性陋劣的又是阿谁？求入头处的又是阿谁？妙喜不避口业，分明为居士说破，只是个汪彦章，更无两个。只有一个汪彦章，更哪里得个提撕的、知根性陋劣的、求入头处的来。当知皆是汪彦章影子，并不干他汪彦章。若是真个汪彦章，根性必不陋劣，必不求入头处，但信得自家主人公及，并不消得许多劳攘。”又云：“妙喜已是老婆心切，须更下个注脚。人位即是汪彦章，信位即是知根性陋劣求入头处的。若于正提撕话头时，返思能提撕的还是汪彦章否？到这里间不容发，若伫思停机，则被影子惑矣。”客曰：“如此等说法，谆谆然为人开示，闻者岂有不悟之理？”曰：“正是正是。自临济公后，如大慧如此说者，真指不多屈。”

大慧云：“菩萨眼见佛性，须是眼见始得。”客曰：“性如何眼见？请老人开示。”曰：“性若只以心见，则坐在黑洞洞里，能以眼见，方是见性圆满处。此义历代祖师皆未明说，惟大慧提出。而后于大慧者，亦不提起，殊可叹也。盖此性如太虚，其天地万物皆出自太虚，性与太虚天地万物本同一体，不辨可知，所以太虚天地万物之所在，即性之所在，非有二也。因佛祖救人见性，为其著相已久，障碍深重，故使其且离相，见此无形无相之根本。而非只要他在无形无相中，便以为是。若能见此根本，则凡眼所见者，皆吾性之所发生，何莫而非吾性也？虽日游于形相之中，而焉能障我哉？统而论之，有亦性也，无亦性也，非有非无亦性也，太虚亦性也，天地万物亦性也，眼所见、耳所闻、鼻所嗅、口所言、一举一动皆性也，上下八方至于三千大千世界总一性也。所以古德悟彻此性圆通自在，遇人来问，而曰麻三斤、干屎橛、吃茶去、庭前柏树子，岂不是眼见性也。若只以心见，无形无相，则终日坐在阴山背后，何有用处？”
