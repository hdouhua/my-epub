##  斯道只要识得此我

问曰：“大慧说郑尚明默然不是，何也？”曰：“斯道只要识得此我，而今执定默然则是，将此我埋没在默然堆里，成何道理？从朝至夕，鸡鸣犬吠，鹊噪鸦鸣，何尝默然？默然者，乃治乱言乱想之药也。要令口默，不可在言上求。心默，不可在念上求。言念皆默，此我则自然突出而显于当前。”又曰：“佛祖贵大休歇，今只默然，即大休歇也。”曰：“汝将休歇两字看错，因你不明此我，朝夕遑遑，求悟斯道。今指明此我即道，则凡求道之功夫，皆当一齐扫去。其休歇云者，乃休歇一切求道之功夫。非是教你明此我后，将日用一切应酬事务，尽以默然处之，为放身命安乐地也。明此我后，若执定此我不与万物同其动静，日用应酬往来，则是著于我相。何况又执定默然，成何道理？思之思之。”

大慧与郑尚明论默然为邪，至辨论极处，才提出只今这听法说法一段历历孤明的毕竟在什么处。何不早将此说追答他，直指他。只在这里，不怕他不会。前后说话虽多，引庄子云门，引孔子曾子，终不着实，郑尚明还在云雾堆里，不知何日才得了去。我之所以奉临济公者，非有所私见而偏重也，大慧想亦谅我。

大慧云：“教人管带，此是守目前鉴觉而生解者。教人硬休去歇去，此是守忘怀空寂而生解者。歇到无觉无知如土木瓦石相似，当恁么时，不是冥然无知，又是错认方便解缚语而生解者。教人但放旷任其自在，莫管生心动念，念起念灭，本无实体，若执为实，则生死心生矣，这个又是守自然体为究竟法而生解者。如上诸病，非于学人之事，皆由瞎眼宗师错指示耳。”问曰：“此等病皆是诸方有声名者之病，非寻常碌碌不足问者，老人何以治之？”曰：“治何难也，只将守鉴觉者，问他谁能鉴？谁能觉？今守此者又是何人？直逼他到自己亲口说出我守、我鉴、我觉，其余生解者皆如是逼他，自然诸病皆消。若不能明此我，即任你异样作奇怪功夫，具极大神通，倒行日月，翻转天地，将妙高峰持向他国异境，又安置本处，妙高峰内人物总不觉不知，总是在这病里滚。倘有彻此我者，眼角也不觑他上觑。自临济公后能知诸禅病者，惟有大慧，大慧后惟有三峰，其余皆不能及。”
