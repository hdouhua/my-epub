##  木人见花鸟

今人若为师家发明此我，只保任此我，如狸奴白牯，只知饮水吃草，于《指月录》中自七佛至大慧一切言句，都不通晓，如木人见花鸟。此人即能速证菩提，为诸佛赞叹，为世希有。如其不然，则将《指月录》中言句都归究到此我上，句句还他个清楚明白。问曰：“说明此我，即止小儿啼，啼止后作么生？”曰：“啼止后不过明明此我也。若有他说，则又啼矣。”

修一切法，总属虚妄，即成亦有坏日。总不及一知此我，直超入如来之地，所谓只有一佛乘也。彼四十五圣位、十地等觉妙觉、二十五圆通、二十五轮转，皆有次第，皆化城也。所以古德云：我宗门即心即佛，并无次第成就之佛。

问曰：“何以谓之阴魔？”曰：“《愣严》说出五十种阴魔，皆有执见者，有执见则入阴界。阴者，为物盖覆谓之阴。今执所见，则为执见所盖履，故曰阴魔。有所执则入阴魔，无所执则入圣位。”
