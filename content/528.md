##  障碍即是究竟

问曰：“今能见我，则亦见也，如之何？”曰：“见我之见，乃以我见我，是为三昧正见，不是以我见外边一切之见也。若见我之外有一法可以为我修持者，即邪见也，执见也。”

豪杰之士，会得此我后，于一切公案都会得，总无所碍，极好。若有一二会不得，似乎有碍，然而更好。何以故？经云：障碍即是究竟，此是如来随顺觉性。今人一有障碍便去不得，因去不得便生烦恼，那知其去不得之时，即是如来究竟处，即是吾人究竟处。古来五宗善知识，建立一切无理路的言句，都是使学者心思断绝，不能拟议，露出这主人公来，教人识得，便大事了毕。所以有碍时即是究竟，万万不可于此去不得时生烦恼自误也。珍重珍重。
