##  参禅要参活句

问曰：“前云活无字的活句，抱定死无字的死句，连活句都死，岂不甚妙？”曰：“活无字即活句也，即此我也，此我即十方诸佛使尽神通，令一众生之我死去，犹如以萤火欲烧须弥山，徒自费力，何有用处？所云死者，乃暂时死此我之心也。因要见性，故且离心，俟见性后，仍用此心，起造三十二相、八十种好，佛国净土，楼室殿阁，坐金莲座，光明受用，难道竟绝却此心否？心者，乃我而心也，我即心也，非有二也。前谈参无字者，我见退而有千人万人，进而往前者并无一二。我所以说何不参这参无字的是谁？而得见此我，岂不甚快？何苦参那无字，两三日便生退心。所以要参活句，不要参死句。汝今日之问，于前日所言相左矣。”

问曰：“近代三峰云：‘参即心即佛，念佛的是谁，及本来面目，都不得到底。’此说是否？”曰：“三峰详悉近代禅病而攻击之，自大慧后，只见此公真婆心也。因此遂起诸方之谤，可为痛哭。痛哭云者，盖痛哭诸方之没福读三峰之遗书也。惜乎其全集遍觅皆不能得，只见其论功夫语录一册，因见其参即心即佛等公案不得到底之说，乃近代来参此不得到底之人甚多，略得其仿佛影响，便去开堂，所流之弊，不堪指摘。盖参者之自欺，非公案之浅也。古来参此得大悟者不少，即大梅马祖赞其熟而成就，岂是不能到底耶？今人参此等公案，如学生背书，只背读得便休，其中义理，何曾知道？三峰说不能到底，乃吾人不肯究竟之故，非即心即佛等公案不足参也。”
