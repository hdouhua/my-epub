##  真如不守自性

问曰：“真如不守自性，至今不得明白，请老人慈悲开示。”曰：“如是云者，乃此我固有之本体，不假修为，自然而然，现成安乐之地，到此地才谓之真，故名之曰真如。若不发明此我，而欲至真如之地，任你把定一念不起，犹如以沙为饭，徒自劳苦。惟发明此我者，于自肯承当时，渐渐进于自然，而真如见矣。到此真如之地，才是真我，而非往昔生灭之我。当其不生不灭无念这时，则寂然不动，而真如常住矣。其寂然不动，即所谓性也，即我之寂然不动之时也，故曰自性。自即我也，真如自性皆我也。然既曰如，又曰性，换一字则有一字之精义。于此字义清楚，才谓之善于分别。能分别清楚，方无走失堕离之病。盖要人将此真我切不可离此寂然不动之时。若有时离却，则是不守自性，而堕此我矣。今汝等说如字，说性字，皆曰总一我也，总是心粗。既曰如字，则有如字之精义，既曰性字，则有性字之精义。寂然不动固谓之性，然于寂然时不可著在境上。若著在境上，便堕在悄然机。所以谓之曰自性，盖谓此寂然即我之本体也，不假外借也。如者，乃寂然中一点孤明，而安乐常住，了了自知，惟此乃真，所以谓之曰真如。然此一点孤明，要常守此寂然之地，则以我守我，成佛之妙义也。其余不守，则皆堕落。汝辈当细细辨明，真如、自性、此我是一是三，是三是一，于字义分之，于玄义合之，则能守而至于成矣。”
