##  识取自家威音王

问曰：“古德云：‘在威音王那畔那畔会了，却来这边行履。’请问那畔那畔是何意义？”曰：“我最嫌这等说话，说得如此之远，令人发退心，不知从何处下手。我且问你，威音王是谁？”客曰：“威音王乃过去诸佛也。”余振威喝曰：“你自家威音王不识，而去认他威音王作么生？你自家威音王时时端坐自家屋里，何当一刻相离？盖有音声可闻者，乃生灭之奴，其无音可闻者，乃大音而可畏者，故曰威音，或尊之为王，即此我无声无臭之时也。当此无声无臭之时，故曰威音王。威音王有甚那畔这畔，即此当下便是，汝辈不认自家，为老和尚舌头瞒，深可怜悯。余于数年前，有老友曾参一西来和尚，和尚每云自西来，不说名字，故人遂称为西来和尚。老友叩问曰：‘弟子参父母未生时如何是本来面目，不能省会，求和尚慈悲。’西来曰：‘向父母未生时求本来面目太远了，何不向你一念未生时会取？’余闻此语，谓老友曰：‘西来说得这理最近，乃至言也，汝会得否？’老友默然，因询西来何在，答云不知去向。今日提起，与所问甚切，汝辈当在最近处会取最易。古来有悟者，遂云：原来这样近那。若能识得此我，连近字也不须说，何必向威音王那畔那畔，受寻究无著落之苦。”
