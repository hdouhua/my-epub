##  孤明乃佛祖秘密要诀

临济公孤明两字，乃佛祖秘密要诀，三昧之顶。吾人发明此我后，果能孤立不与一切为侣，则光明油然而生，不可思议，何况又能历历无有间断，则此我精深坚固，淡远高悬，灵明奇特，旷杳难窥。其中之殊胜，难于言显，而不能以心意度之也。真所谓宝藏，而同乎三千大千世界之大，观十方诸佛及群生如观斯掌。然总在此我百不知百不会一孤而已。孤则仍旧，孤则返本还原，孤则入三昧之顶，孤则入不可思议，孤则入如如之地，孤则与诸佛觌面，孤则坐宝藏之中，孤则放大光明，孤则为诸佛鬼神不能得见，孤则由小至大、由粗至精、由浅至深，凡八万四千陀罗尼，凡诸佛不可思议秘密微妙功德，凡一切众生不可思议造业之心意识，凡天魔外道执一法以自持者，莫不如观斯掌。此孤中之妙义，虽至穷劫不能尽说。孤之为义大矣哉！妙矣哉！修斯道者，曷不一深思之耶？

斯道只要孤立无侣，乃极顶妙义。未发明者，能孤立无侣，自然得悟。已发明者，能孤立无侣，则速于成就。问曰：“到孤时便闷便昏奈何？”曰：“孤时便闷，因闷便去寻人说闲话，或看书作诗写字等事，以解此闷。大错大错。闷因孤而生，乃极好消息，乃返本还原之路。此路一无所有，惟有闷相，闷相在前，诸妄皆退。惟有孤闷，闷久则昏，昏因闷生，消息更好，昏则生定，名曰昏定。只要耐过此关，则忽然跃出，如朗月中天，惟有孤我，不推不揽，并无去来，名曰明定。若不明此进修之路，则因闷而生退心，何日得能成就？此义此路，乃百千万劫难遭遇者。珍重珍重。”

此我乃世间一至尊至大、无可比无可并之活宝。从古至今，明明白白，无刹那际闷昏。只因人习于世间五欲，以为游乐之地，不能暂舍，今一日孤立，五欲皆退，而闷生矣。若能看破五欲乃害我累我堕三途之大路，则孤立之乐，不可言喻，又安得有闷来障？闷不为障，即入明定，与佛无异，何其乐也。回思五欲，犹如粪草，犹如火坑，犹如众凶相聚。今活宝得出苦海，闷从何生？思之思之。
