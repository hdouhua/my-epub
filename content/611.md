##  佛与众生同在本性真如中

十方诸佛同十方众生在本性真如之中，无微尘许相隔相离。十方众生同十方诸佛在妄想堆里，无微尘许相离相隔。如沤之于水，水而沤，沤而水者也。于此悟得，则扫除妄想，趋向真如，岂不障，岂不邪哉。于此悟得，则经云，居一切时，不起妄念于诸妄心，亦不息灭，住妄想境，不加了知，于无了知，不辨真实，信解受持，可以坐享太平矣。临济公云：佛不过是一无事之人，无事便是佛。无事二字，妙义不可思议。惟众生好多事，故谓之众生，此不足论。众生之中，有所谓豪杰之士，不屑与寻常为伍，乃扫除妄想趋向真如，劳心勤苦。因其工夫之浅深小大，遂堕在三贤十圣四果声闻缘觉等等之中，不能悟本来现成无事之妙。一闻无事，则生不信之心。一闻劳心劳身勤苦而修，便以为自有所得。末世愚人，见此等人，便以为高人达士，而尊敬之。所以将宗门正脉埋没者，皆此等人之过也。悲夫！
