##  印空印水印泥三印

客曰：“何以谓之三印？”曰：“印空印水印泥也。古人颂此者甚多，都是含糊，未见有的的分明者。此三印乃托出吾人本性全体。无丝毫渗漏缺陷处，方为圆满。何以谓之印？此我是也。试问汝今日已明此我，此我果能同三千大千世界有相无相共一体否？”客曰：“不能。”曰：“既云不能，虽有此印，而与空水泥不合则此印值得什么？要知此我与空水泥印合为一，才谓之有体有用，圆觉圆通，圆满完成本具之性。若有不合，则本性不全，何得谓之究竟？今将此我与空相印，能相合否？”客曰：“甚合。吾人本性本空，今与空印，不必言合。自无始来，何尝有须臾分开之时，而今乃言合耶？”曰：“如是如是。今将此我与水相印能相合否？”客曰：“甚合。水体本无方所，因圆而圆，因方而方，因窄而窄。因宽而宽。吾人本性，本无方所，因事应事，因物应物。今被老人一问，心即解悟，但不知印泥乃何义意？”曰：“古人立言，原不难解，乃后人自为难耳。泥者，尘也。汝试开眼见这一切天地万物色相，何莫非尘也，何莫非泥也。要知天地万物有色相可以为我见者，何莫非此我之变相而现为泥者。今以此性印之，则安有一物能逃于我性之外？所以古人要人眼能见性，又云识得万物一体，其惟圣人乎。可见天地万物即我之性，我之性即天地万物，拆不开，不必合，总是一个物事。所以云至道无难，惟嫌拣择，所以古人能印泥。若人来问如何是佛？如何是西来意？如何是的的大意？答者即拈土为金，如随口、如儿戏，皆是真谛，岂是学语者及窥度理解者所能望其脚跟耶？此则所谓印泥也，有何难解？近代人于此三印本不知道，也去学古人颟顸一颂，便为了悟，欺己欺人，真可恨可怜。”
