##  此我非阿陀那识

客曰：“经颂云：‘阿陀那识甚微细，一切种子如瀑流，我于凡愚不开演，恐彼分别执为我。’今闻老人言我，毋乃阿陀那识耶？”曰：“我之所言我，乃本来现成，无智无识，无净无秽，无为无执之真我，非阿陀那识也。阿陀那乃执持二字，所谓净识也，故列在第九净识，遂执持此识认以为我，岂不惑耶？我之所以是我者，不过我而已，非又有所以为之者。既无有所以为之者，何况又有所执持之识著于净相而为我者。今言我固是虚名，然有实义，由此而入，疾证菩提，非执持净识为我之邪解也。要知此我本来无识无智，亦不必用转，本来无所执无所为，才谓之曰我。今于分别八识中而执一九识为我，岂不愚哉？得子一问，释后人之疑。凡于古人之言，当细玩之，不可差误，有累此我也。”

斯道被东西两方圣人说佛、说仙、说儒，说得惊天震地，原来在吾人至近至近心念未起处，总用不著。于此悟得，方不为言教埋没，方是个人，不叉手在圣人背后立。如其不然，已被言教压倒，自轻自贱，埋没自家一灵真性在粪草堆里。犹堂堂然自命渊博，夸有学问，真可诧异，真可悲悯。
