##  修行之要：绝学无为

绝学无为，乃吾人起生死、脱轮回、离苦海、通身放下、一超直入如来之地也。未发明者，绝学无为即可以见性。已发明者，绝学无为即入人位，得究竟地。有所学，有所为，皆心意识用事。心意识用事，则离性远，安能见性？离心意识则性自现，何必用求，自然能见。所以要绝学、要无为，则至近至近，于念头起处，一点透露。原来诸佛出身，皆由于此，总不在言教语句上。真可谓本来自性天真佛，不用修不用证，惟有一我而已。发明此我后，切不可急于要通五家言句。若急于要通，则轻本而重末，乃为大病。只要绝学无为保任他，则渐渐自臻玄奥。古德或三年五年乃大彻者，此其验也。若急急要通一切言句，将保任工夫一疏，唤作悟后迷。人多有此病，反将初悟因缘失却，极为可惜。
