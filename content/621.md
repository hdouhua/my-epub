##  不埋没此我乃为佛祖

要知千七百公案，有理路言句，无理路言句，总是托出这个来与人看，并无别样奇特。只要知得此我乃天地万物十法界之大总持，而安坐成佛，无不通达。斯道只要得临济正宗，正宗即说法听法的人。能得此，则其余皆可不必。若能信湛愚老人此言者，真可谓狮子儿。

余最恨古德有一言句，说得极其真切，学者可由此而入，则当奉为宗旨。无奈又出一善知识，必将古德此真切言句排斥一番，又立一言句，不过反一反，亦无甚奇特，哪知道使后来学者无所适从。即如天上天下、惟我独尊此两句，要度尽大地众生，一闻便可即悟，乃四十九年所说第一大陀罗尼也。无端而有一云门无状，又有和之者，谓此方可以报佛恩。遂使后人再不参此两句，将世尊直指婆心抛向大海。又如《坛经》说法，真似光天化日。凡后起诸善知识，皆六祖儿孙。其有理路并无理路言句，皆《坛经》绪余，万万不能高出《坛经》之上。而好异者，遂将后来无理路言句以为奇特高妙，轻视《坛经》，殊为可恨。要知睦州云门等无理路言句，值什么干屎橛，不过使人没处下想。当此去不得之时，反观自悟是哪一个去不得而已。然后来藉此藏身。这些野狐精，也造出许多没头脑无理路言句，欺己欺人。若教他将理路清楚开示众人，则支离割裂，不成说话。可见无理路中藏身者甚多，在有理路中便露尾不能逃矣。吾人读佛祖书，当以正宗正脉信解受持，切不可为唐以后老和尚舌头瞒，惑乱此我，遮蔽这现现成成巍巍堂堂一尊活佛，才是大丈夫俯视一切，能自家独立于继往开来之位，不愧出世一番。珍重珍重。

古来不肯埋没此我者，惟佛祖与唐后诸大善知识。其余即世间所谓英雄豪杰矫矫有名者，以为可以自负不枉为人矣。哪知道不明此我，皆为外境埋没，真可为痛哭流涕长太息者也。世人埋没于富贵之中，习成骄傲丑俗之态。埋没于贫贱之中，习成卑陋寒酸之形。此皆不足论者也。推而上之，有生来聪明过人者，即特然自立，能诗至于李杜，能文至于韩柳欧苏，乃埋没于文章者。再推而上之，不以温饱为心，而以天下为己任，必欲反古而究心于礼乐兵农刑政及一切事理，乃埋没于功业中者。再扩而推之，忘世而谢人事，欲思跳出阴阳五行之外，观天之道，执天之行，而归于天元人元地元三道，乃埋没于神仙中者，其余执一善，修一行，精一技者，更不足论矣。总之不明此我，而埋没于外境外相外法，皆属虚幻，惟上智之士乃能明之。即古来有能知此我而具智慧辩才神通者，还被智慧辩才神通埋没，不能入祖师之室。何况世间之聪明，竟自负而不一回思耶？
