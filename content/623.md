##  修有为皆是埋没此我

客曰：“自古以来，善人君子，生为明人，死为明神。或居天上，或居人间名山大川，蓬莱海岛。尊之为神圣，尊之为天仙，难道都是埋没？”曰：“凡天上天下，都是因有修有为而成就其地位者，皆是埋没此我者也。既是此我本在先天之先，无地无位纵横自在，他能入一切地、一切位、一切世界，而不赖丝毫法、丝毫修、丝毫取舍以为去就。因他都有作为故，都有地位，都在三界之内，都各守其所得，都不敢彼此掺越。惟明此我而纵横者，游于三界之外，入乎三界之中，洞观三界中之一切境相。三界中之神圣天仙，总不能测佛祖之所在。盖不为一切埋没，而惟有此我。所以极尊极贵，极奇极妙，极高极大，极精极微，而不知其所由来也。然而至近，一悟而足，而诸子犹恍惚生疑，有慕于外，此老人每谈及必挥涕者，诚不能自己也。悲夫！”
