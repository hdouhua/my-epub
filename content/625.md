##  先佛遗训

客曰：“老人立此法门，教人只识此我，直超出一切法门，当下便悟，真可谓佛祖的的大意。年来细细明辨如来禅祖师禅，愈辨愈的确愈稳当，而窥见老人的的秉先佛遗训，真百千万劫难遭遇者。虽为诸方起疑起谤，乃诸方无福，不足论也。但会中犹有略涉于疑者，恐不足与佛相当。求老人有权巧方便，使人彻悟，则此法门永垂不朽，斯道幸甚，万世幸甚。”曰：“此问在汝，足见婆心。若果能闻此法门而犹有疑者，乃其福德浅薄也。只要发一切善心，如华严五十三善知识所发愿行，至普贤愿行，愿度不可说不可说无穷无尽众生同归大觉。而今与骨肉亲戚朋友应酬往来，无念不善，无事不善，汲汲遑遑以为不足。即有人伤我害我到至极不可忍处，要发念思此人如何为恶至于如此，真可怜悯，我成道后必度此人。若如此　发心，则此刻立地与诸大菩萨相等，此时即不要他彻悟此我，而已信之则无疑矣。”满座欣善而起曰：“今日得闻此说，则今未发明者，先有如此善心善行，一闻此我便信而无疑。已发明者，有如此善心善行，决定成佛。盖此我本具足一切善心善行，因有未信者，因有已信而涉于疑者，故有此方便之说。老人何以知之如此之详也？”曰：“此是先佛遗训，诸经在在言之。盖此我有体有用，体用兼全，方是此我具足本分之理。因学者各赋其性之所近，有明体而后达于用者，有明用而后进于体者。诸大菩萨由功勋满足，而一悟大彻，坐享佛地。诸祖及后诸善知识乃一悟大彻，而体用皆足，坐享佛地，不须修证也。末世因根器薄，虽已发明而犹涉于疑者，又使其发诸愿行以补助之，盖广大其用，以满其本体也。乃先佛之权巧方便，度人之陀罗尼也。非浅学薄识者能识佛祖之法之不可思议也。珍重珍重。”
