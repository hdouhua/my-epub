##  拟心求佛好羞惭

曹山云：“拟心求佛好羞惭，何必南询五十三。”此语直指此我本来圆满，本无欠少，能识此，则万理万事俱足。若有丝毫念向外寻求，便是渗漏，便是信心不能具足圆满，不得入祖师室中握手共语。真可谓直接天上天下惟我独尊，与听法的人说法的人正脉。吾人若不能透此，则心中时有恍惚之见，不得自在。若谓其于根本智，他又全知，既能全知，或遇差别智，又生疑义，古来修行者多落此病。客曰：“落此病将奈何？”曰：“此际当要商量。难道善财不及曹山，然善财过文殊后，又遇五十三善知识，始得大彻，乃古来成佛榜样。盖此事要自家深自思维，果然信得根本，及不为差别所碍。则与曹山同智。若不然，则不妨南询去。若执定曹山之言，又不及曹山，则定辜负曹山，枉历岁月，岂不为曹山之言所瞒也。要知古人立言，乃他自吐其所至之地。我自有我所至之地，不可不奉其言，又不可执其所言，才是此我独往独来，自修自成之把柄。如其不然，则随人脚跟，因其起倒，叉手立其背后，岂不增羞愧耶？善财曹山两路，当深悉而自行之。如果智同曹山，则此两句即如我说，何快如之。不然则请师善财。曹山亦不能侧视善财，皆是世尊口吐儿孙，然曹山又不能不令人叹羡也。”
