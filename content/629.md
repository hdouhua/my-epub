##  此我本安本立

学者定要寻求一安身命处便大错。身命本幻，为此幻求安求立，可谓惑之甚也。或曰生命不安不立，是心性无所寄托。曰：“此外道之论也，身心性命四字，本是假名，要知皆一我之名目也。我于寂然不动之时谓之性，我于光明普照之时谓之心，我今凝结在此者谓之身，我之行住坐卧血脉周流呼吸及大化同默同运者谓之命，乃我而性，我而心，我而身，我而命也。我之本体，本无一物，妙不容言，非寂然，非光明，非凝结，非周流，而又无不在焉。若有一字而执定以名之，则非也。然而我也不能离，不能忘，不能灭，不落空，不著相。他自能安，自能立，无往而不能寄托。今去求安求立，则惑之甚矣，惑之甚矣！”

自无始来此我本安本立，至今不曾移动丝毫，都是自家发一念想，造出一变幻之相。彼变幻之相自然不能久安久立。遂因变相又起得失把持安立之心。总是一团妄想凝结，而求安求立，深可怜悯。

要知此我，自无始至今，本安本立。即至将来风火水三劫、劫尽万物之时，一切皆坏，众生惊惧张皇，不堪听闻。然众生之我，究无丝毫伤损。徒自惊慌，徒自苦恼。若于此时悟得此我，即在风火水中游戏自在，彼风火水值得什么干屎橛？他有甚法奈何得我？其十方诸佛祖不过明得此理，遂端坐莲台，观见三劫如见微尘，但悲悯众生受此苦恼，亦无可如何，听斯劫之成坏。然此三劫皆众生妄想自造自受，岂无故而加之者哉？
