##  只要知有便是

诸子今日皆知此我，而不能即如佛者。盖佛于我上无见，故成佛去。今诸子于我上有见，故与佛天渊。第一大病，只见人之不是，不能见己之不是，此为见刺。譬如好肉上有刺刺入，这日子如何过得？其次只要多知多解，此为见林。譬如入深林中，不见光天化日，如何过得？经教只要人离却我之见识，还他净裸裸地，何况宗门单提正印之大法乎？其邪魔外道之见不足论，即通彻教典尽大藏无一字之余，不如如露柱去，乃佛祖嫡派儿孙。

见有三昧正见。三昧正见者，乃见其见之非也。能见凡一切见之非，而无所见焉，则惟有此我而已，岂非正见乎？总之此我上不可增丝毫之物即是，不必他求。曹山云：“只要知有便是。”无论当烦恼无明之时，此乃百千万劫难遭遇之言也。

客曰：“知道此我后还有层次否？”曰：“有。”“如何是层次？”曰：“今日知此我，便是到家。熟之又熟，并无丝毫染污牵缠，便是登堂。至浑化相忘，便是入室。依然旧时之人，哪有我之名相也。”客曰：“老人今开此法门，直认此我。不落有理路言句法门，不落无理路言句法门。跳出凡窟，不堕圣坑。凡一切佛祖并历来善知识所立公案言句，对此如红炉点雪。真可谓万世慈航，直接天上天下惟我独尊一脉、教外别传之旨。然还有要言否？”曰：“有。”客曰：“如何是要言？”曰：“最要最要者，诸恶莫作，众善奉行。”满座欣然曰：“老人之教，诚然无疑矣。”
