#  跋一

上《心灯录》六卷，上元湛愚老人所作也。案经云：“心佛及众生，是三无差别。”良以真如实际只是一心。以心之本体言之，上而十方诸佛，下而六道众生，同此本源，不惟无可分亦并无可合。以心之妙用言之，十种法界莫非如来身相，随类现形，遍一切处，虽变化不测，其实皆心之神通妙用也。如真如不守自性，幻起一念无明，结成妄心，我见遂牢不可破，是谓我执。世尊既以无我荡其执心，又虑小乘以无我为实法，而堕于法执也。于是指示真常之我，以为究竟，所谓还其本来也。湛愚老人著《心灯录》一书，本世尊天上天下惟吾独尊之旨，特提“此我”二字，为逗机之方便，殆欲人体妄即真，彻悟于未动念之先耳。老人之言曰：“发明此我，即发明十方诸佛及六道众生之我也。”其论保任之功则曰：“或十年或二三十年，随顺觉性，念念相应，而后此我方能圆满。”然则老人所示之我充塞虚空，盖统心佛众生而冥合无间者也。学者究其玄旨有所悟入，而复加以绵密功夫，以求其熟熟而至于能化。则分一我为百千万亿我，合百千万亿我为一我。理事融通，无障无碍，斯为善读是书者矣。若夫见地未彻，误入岐途，认妄我为真我，甚且堕豁达空，拨无因果，惟所欲为而无得顾忌，则岂老人垂训之意也哉？唯老人名氏无可考，尚当求之乡先生之谙掌故者，乡后学蒋国榜。
