##  一呼一诺径登祖位

问曰：“金色公一呼，阿难一诺，大事已了，即接云：‘倒却门前刹竿著。’何也？”答曰：“此语乃金色公深悉阿难平日之病在多闻多识上，易于支流，惯习理解，熟处难忘，又生歧路。故紧接此句而截断之，使他在呼诺时见此我。呼诺都止时见此我，非此一无理路之路，则阿难又在声音上生出别见，走入生平熟路，则虚此一问矣。后解此句者，要阿难离却一切门面外边所设之务，求其真实内里边事。因刹竿门前四字而作此邪解，殊不知此即秦时　轹钻也，截断众流法也。若依邪解，则不知生出阿难多少见识，岂成说话。难道悟此我后，凡一切事都推开去，则拈花亦外边事，而何足以为诸祖所宗，金色公不若是之呆板也。要知阿难悟此我后，还是昔日之阿难，行履还是昔日之行履。乃是有主沙弥，非是多闻多见之沙弥。一著邪解，则何以谓之别传也。”

往往教外语句，妙至不可思议，被邪解者说入教内，违悖别传之旨，殊为可恨。呼诺乃直指此我，倒却句乃截断众流，为阿难安顿此我，不致走作，破他平日所游熟路，此是传佛心印。拈花乃向上一路，彻内彻外，和盘托出。呼诺乃直指法身，因阿难平日只在外边作知解，故金色公教他在内得悟。阿难已知自家之错，故以密语来问。金色公就他一密字，便一呼提出一真阿难来。所谓石破天惊，销尽阿难知解，还他一个赤条条光裸裸的阿难。又接倒却一句，真可谓无余又无余矣。阿难此刻才心安，竟登　祖位。邪解者亦思及此乎？噫。
