##  无事便是

能信此我者，只教他无事去便是。后来衲僧辈恍惚此我，信认不真，又去参公案、疑言句、播弄精魂，这教悟后迷。所以傅大士之偈之铭遂尘阁不提，都向云雾中摸索，耽延岁月者不少，大失先佛所训。近日我为一友人说破，友人至某方丈中云：“我悟矣。”方丈问云：“汝悟些什么？”友人将两手撒开，乃示此我也。方丈大喜曰：“汝真有根器，造化造化。”友人只当他已知此我，平日不肯即说。顷因说及别法，逗之曰：“只有此我，有何别义？”方丈沉吟久之曰：“也好，不如回光返照好。”友人曰：“回光返照原要照见此我，见此我后，只要保任。如何既已认得，又要走出去回光而返照之？”方丈无说。真可哀也。
