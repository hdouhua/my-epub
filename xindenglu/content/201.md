# 卷二

##  无生无灭　乃为此我

能信此我，则不堕于一切。不堕于一切而独立，则为天上天下之尊。一有所见，则为见执，则此我属见，不得为我。能一无所见，而只见我，乃为正见。我本无形，见亦无相，以无相之见见无形之我，所谓念念真如，名为相应。得如是义，大事即了，何必多求？

有见必堕，盖有见必有所也。惟见此我则不堕，盖我无所也。我并无声音色相，犹如太虚。天下只有十法界，入佛界则堕于佛界，入菩萨界则堕于菩萨界，其余可知。惟此我于十法界能出能入，盖以无所之妙我则能游戏于有所之法界。此我本无法无界，故能建立一切法一切界，故能堕于一切法界。

世尊四十九年所说本意，皆是要明此我。因大众委曲，故不得不说许多委曲之权法。若能会得一念缘起无生之义，则超出三乘权学。可见三乘皆权学，权则不实，要归实义，实义无他，谓此我也。此我本来无生，若有生则非我矣。然而有念念亦非生，必有所缘之物而起，而此我则未尝起也。顷焉缘散而念灭，而此我则未尝灭也。观其无灭，则无生可知。无生无灭，乃为此我。有生有灭，是谓一念缘起。会得此无生之我，则权学何所用哉。
