##  此我无见无相无识

我今建立此我，乃先佛所训，乃大事因缘本分之理。历代善知识并无别途。盖时节因缘至于今日，才说出为众人知也。诸方必起谤议，齐声骂我堕我见、我相、识神。哪知此我本无见、无相、无识，因著于见、著于相、著于识，故谓之我见、我相、识神。若真知此我，即日游于相、游于见、游于识之中，而无执染，则见、相与识都是真知行履处。可怜这伙俗汉，以盲引盲，日久岁深，难于开示，殊可悯叹。

不识此我，即极力销磨诸妄，都是东却西缘，南推北就，并无立脚处。即诸妄皆尽，不由你不著于空相，终日终年都在恍惚之际而无归宿处。这还是真心苦修之人，其余又安可问也。若能知此我本不著相、本不落空，只要当下一知不用费力，而诸妄皆纷纷散去，并无所谓空，无所谓相，一时轻安，难于言喻。

此我乃大火聚，任你一切物泊上即烧却，诸妄于此我亦然。盖此我至真至实，诸妄皆空，以皆空之诸妄，而劳此真实之我，攀缘于无益之地，一眼看破，痴不至此。所以智者只要发明此事，理得心安，则诸妄自退，岂不乐哉！
