##  正法眼藏涅槃妙心即是此我

世尊将正法眼藏密付金色公，教其无令断绝。既云无令断绝，何以密付？何以不对众表扬此直截痛快简易当下之理？何以将权法于数十年中劳金口宣扬？此不得不归之时节因缘也。今我将此我到处为人开示，似乎违我世尊，殊不知亦时节因缘也。诸方无不嗔目，谓我妄言，此我何以即是正法眼藏涅槃妙心，不畏堕地狱么？我笑谓来传语者，试问诸方，我今竟将此我打杀，丢向大洋里去，无何有之乡去，还有甚人来开示此正法眼藏涅槃妙心？还有甚人来求开示此正法眼藏涅槃妙心？若说此我不是正法眼藏涅槃妙心，此眼此心乃高于我者，乃我之外者，我必在外得此而我始能成佛，必俟开示者把一件妙物与我而我始得称尊，则诸方之责我必堕地狱是也。如其不然，则诸方请自思之，能离此我而又有所增乎？必增一正法眼藏之名，又增一涅槃妙心之名，而我始得成为我乎？则凡诸经所开示无上等等好名目，都增来在此我之中，方始为全具，而后能成此我乎？假令即如是言，则我乃一大总持，不但正法眼藏涅槃妙心，即此我而莫非我矣，则此我顾不大矣哉。而何以诸方独轻此我而重诸名目耶？传语者曰：非是之谓也。诸方谓正法眼藏涅槃妙心，惟佛能具，惟佛能传，众人何能也？答曰：重佛而轻众生，轻众生犹可，轻此我不可，众生不过迷，若一悟即同诸佛。我今发明者，盖发明此我也。此我乃大总持，无比无俦，至尊至贵，何名不具？何理不通？乃所谓正法眼藏涅槃妙心是也，即此我之名也。非高于我、外于我必得此而后为我也。即我即法为正法，并无所谓有法。若我外而有法，乃邪法也。我本不生不灭，若有生有灭，即虚妄也。诸方谓此我人人皆有，彼正法眼两语句却出自世尊，所以不敢承当耳。亦非有他异见，不过自轻，可为怜悯。

世尊一日升座，迦叶白椎曰：世尊说法竟。便下座。明明一此我升座，明明一此我下座。不用言语字文，已和盘托出此我。不许说浅，不许说深，故曰说法竟。能于此会得此我，则大事了毕，何用说浅说深？他日文殊于佛座曰：“谛观法王法，法王法如是。”盖谓说法者莫善于法王，然法王之法不过如是，并无他说，惟此我而已，所以便下座。如一落言句，便成剩法，何能如此直指也。雪窦颂末二句云：“会中若有仙陀客，何必文殊下一椎。”固是。然未免又教人在未椎时会，越向寂静边去，不若正下椎时妙。能于此眼可见、耳可闻会得去，才是全提，与拈花一事。其他语句，皆不能上口。

