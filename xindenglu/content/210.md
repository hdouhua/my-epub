##  斯道非浅非深

斯道非浅非深，有一等粗浮之人，都在浅处会。动云拈花微笑、吃茶去、洗钵盂等等眼所见者皆是，不可垂眉闭目，在鬼窝里作活计。遂终日扬眉捏目，支手舞足，敲禅床，摇拂子，或棒喝，或拂袖，或竟去，久久将此我竟堕在风动窠窟。而正法眼藏涅槃妙心真实之义，置之罔闻，乃悟后失之于浅者也。或未曾悟而私相传受，以盲引盲。近来总是此辈野狐为崇，愈觉可怜。有一等豪杰之士，悟后极力向深处精研，如大死人，如枯木，如顽石。遂得前知及殊胜神通，将世界看作虚幻，而忘却拈花实义，总不发一度生之心。不是发颠狂如神僧之徒，即是入山不返，避世如仇，如两个泥牛斗入海，直至而今无消息者，乃失之于深者也。总不是悟此我，而行于度己度人之中道。浅者虽不及此，而胥失之矣。或有未曾悟此我而求之于深者，亦得神通，乃外道之事，不可并论。只看临济德山赵州诸公之行履，则悟之矣。总之要明拈花示众，而付金色公以正法眼藏，涅槃妙心，本是一理，则非浅非深之义可知矣。
