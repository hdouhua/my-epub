##  此我纵横自由

此事本易，若教我说向难处去，我则不敢。何以故？此我时时端然在此，人人皆具皆足，一说便明，而以为难，欺人乎，欺心乎。我常历观佛祖经教语句，说得惊天动地，不知打退了多少众生，令我不能不生瞋恨，诃之骂之。可怜生吾人不识前生作何等业，竟来生此世间，为五蕴所困。欲出五蕴，又为天魔外道之法所困。欲出天魔外道之法，又为佛法所困。入佛法已困矣，怎奈见识浅，又为那些惊天动地之言打退。总是吾人造恶多端，招此报应。今速速忏悔，向湛愚老汉于刹那际三昧说明此我，堂堂的作人去，哪里还有五蕴来困你，天魔外道来困你，佛法来困你。我于此道历尽甘苦，彼五蕴及天魔外道之困我，看破一遣便离还轻。惟佛法困我最重，未悟时看佛可爱可恋，既悟后还可爱可恋，而今才能诃之骂之。惟有此我巍巍堂堂，出入五蕴天魔外道佛法之中，呼之即来，喝之即去，纵横自由。盖我得此简易之理，开口便说，不忍欺瞒众人，而返招疑谤，常常于无人处堕泪，总为一体相关，奈何奈何。

此我天地不能似其高厚，日月不能似其光明，鬼神不能似其幽深，四时不能似其化育。一切贤圣佛祖及人天万物三途，都是此我中之一点光影，还有什么可以及他？而吾人总不一顾，何也？不痛哭流涕长太息，教老汉何以度日？不得已只得去拈题作诗，作诗乃老汉六十外事也，总是不得已要消遣一时，无奈诗中又露出痛哭之意。哀哉！总是老汉之命苦此一生而已矣。

此我非大非小，非内非外，非有非无，非动非静，非圣非凡，非合非分，非生非灭，非往非来，非男非女，非善非恶，非真非妄，非实非虚，非方非圆，非迷非悟，非显非隐，非流非凝，非佛非众生，非有相非无相，非可言非不可言，总之不可思议非不可思议。要会此义甚难，不如只会此我，则尽之矣。
