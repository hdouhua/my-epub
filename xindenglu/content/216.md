##  报化皆幻相　唯我是真佛

世尊于明星出时，廓然大悟，成等正觉，乃叹曰：奇哉！一切众生具有如来智慧德相，但以妄想执著，不能证得。云一切者，非但人也，一切众生皆有此我，故本具如来智慧德相，岂只如来，盖众生为妄想执著，故不能证 。若一念知有此我，妄想本空，即时能证，不让如来。此是世尊极亲切直指婆心处，人读此每忽略过，真不哀也。

世尊在忉利天为母说法，优填王思佛，命匠雕旃檀像。及世尊下忉利，像亦出迎。世尊三呼三应，乃云：无为真佛，实在我身。云真云实，乃在下忉利之我身也，非在旃檀木身也。盖佛所到处，有情者成佛，无情者皆变为黄金。旃檀虽木，然已成像，故三唤三应，化身在焉，此佛之本性功德圆满，遂尔神通如此。世尊恐人误认化身为真，乃云无为之真佛，实在此我之身，非在彼化身三应木身之中。故后来祖教皆云，报化非真佛，与世尊同一正见，要人知此我乃真佛，彼报化非真佛也。世尊已明说破，而后来好事宗徒，不识此我，乱教人参真佛在哪一个身中，以盲引盲，真可哀也。

世尊诃莲花色比丘尼：汝何得越大僧见我，汝虽见吾色身，且不见我法身。须菩提岩中宴坐，欲见吾法身，即此我也。想比丘尼乃功勋中人物，故有神力作转轮圣王，而不知此我，故受世尊之诃。我今代比丘尼出气，当世尊言毕时，即曰：“世尊要我离色身见法身耶？”此时世尊自然知错。退避三舍。然比丘尼自念我是女身，已露狐尾，安得不受世尊之诃？世尊因五通仙人问，世尊有六通，我有五通，如何是那一通？佛召五通仙人，仙人应诺，一召一诺，已明明指出那一通。而仙人不悟即是此我。佛即曰：“那一通。你问我？”又明明指出此我，仙人终不悟。后人判此，都是习套语，不足论。惟断桥伦作颂，末句甚好，乃曰：“三个老婆相对坐。”若要明此我，只将此句用力一参，是何道理？管保此我即刻觌面，断不相欺。盖那一通，即此我也。妙喜云：“今时有一种弄泥团汉，往往在那一通处错认定盘星。”定盘星即此我也。那一通三字，将人引开去，误人不浅，所以都是弄泥团汉。世尊一召后，又曰：“你问我？”引仙人到这里切近处来，而仙人至今还在那里。悲哉！

七贤女所云无根树、无阴阳地、叫不响山谷，皆喻此我也。佛云：我诸弟子大阿罗汉，皆不解此义，惟诸大菩萨，乃解此义。要知斯理在切近处才能觌面，此我一离远便错。若知此我，彼无根树等语，到耳便知，不可将大菩萨看高了。不过能知此我，便超出一切大阿罗汉。

无边身菩萨，将竹杖量世尊顶，丈六了又丈六，量到梵天，不见世尊顶。无边身菩萨量世尊之顶如此，今试量一量此我之顶，还量得尽么？无边身即此我也。身既无边，顶焉有尽，以我量我，徒费辛勤。
