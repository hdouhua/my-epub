##  参禅最易入道

天下之理，惟有参禅最容易。只要语句简约，截断中流，一参便入，不要费许多岁月。只为自唐宋来将悟字说得张皇可畏，遂将此事看得惊天动地。若在湛愚老人为人发明此理，只消当下便悟，较之参禅更易。所以世尊将平日所说智慧辩才神通一概推却，将拈花极易之事示人，而大众反致罔措，诚令人不解。非我故为说得容易，假此诱人，盖此我人人皆具，一说便明，有何艰难？古人说得其难者，乃古人之陋也。

问曰：“子所建立，乃此我也。历代禅师上士忽然大悟，自然别有一玄奇之妙，哪里是悟得此我，便为极则事？若是以此我为极则事，早已谆谆然说之矣，何待今日？”曰：“古人无不谆谆然以此我命人也，但汝不能会。自世尊以后至于今日，说我以示人者不可胜纪，前已悉言。今但论不说出我字名目而以我之实示人者，何莫非我也？古人教你不要著相，试问是谁不著相？不要落空，试问是谁不落空？忽曰我悟了也，此我原是我悟，非别人也。又不著相，又不落空，又是我悟，试问不是悟得此我，悟些什么？若谓我之外更有不可说之妙理，则是心外之法，则堕外道。古人悟后不即说出我字者，盖不欲其有我之名，而得此实相无相之至诣为至也。我今日特明言此我。其始也，遵世尊惟吾独尊之教。其既也，遵临济公听法道人、说法道人之教。我于斯道参究四十二年，若不能自信，焉敢张目大呼？欲天下万世都信我说。盖有时节因缘劫数，该与天下后世之人共明此我，岂诸方之所能骂者。汝果能明此我，将千七百则公案，条条以此我参会之，不过是此我一千七百样变相。人为变相所惑，故参差异见不得相应，而此我遂入长夜。虽入长夜，而此我则自若也。我即心也，心外无法。即心即法，即法即心，是为心王，是为法王。惟大悟者能证此心王，证此法王。若谓心王法王之外 ，更有玄奇之妙，则请汝自得之，非我所能知也。当深自思惟，毋躁言，取咎不浅。”
