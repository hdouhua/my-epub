##  一纸之隔

志公答梁武帝云：“十二。”梁武所问者，弟子烦惑未除，何以治之？而何以十二两字答之？又问十二之旨如何？答曰：“在书字时节刻漏中。”又问：“弟子何时得以静心修习？”又答曰：“安乐禁。”此皆为梁武截断众流，当下直指，本无烦惑可除也。直逼得梁武不晓，可惜当时错过。即就他不晓处，要他晓得那不晓的，一槌击破，岂不痛快。在志公已有此等言句，无奈梁武不悟。而后人于此三句多有解说，真可笑也。

当日梁武帝一问，宝志公一答，分明一问一答，两尊活佛，只是说话不同。虽然说话不同，而佛则未尝变异毫末。虽然未尝变异毫末，而却有霄渊之异，看来只隔一纸。或曰：“如何是一纸之隔？”曰：“闻十二两字已不晓矣，又闻在书字时节刻漏中益不晓。到此益不晓地，乃十方如来拱手不敢吐一字之时，十方魔王震恐即时销陨之时，十方一切众生成佛之时，只消一弹指圆成八万门，不是此我，安能不晓？后世无知者，解说此三句，以为有得，知此者云乃截断众流法也。独有一人惟赞叹此不晓，为梁武帝吐气。不晓益不晓，个中已了了，试问宝志公，志公更不晓。”

志公大乘赞，并十二时歌，都是直指。末二句更妙，“未了之人听一言，只这如今谁动口？”而今人总不提起，有提起者，便曰：“都晓得久了，而今要明出定、产难、托钵等公案去。”要知公案虽多，其根本智之理则一，如何悟此不能悟彼？再问其果系谁动口？又茫然罔措。末世众生不肯为己，乃至如此。
