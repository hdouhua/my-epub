##  此我先天地　无形本寂寥

善慧大士曰：“有物先天地，无形本寂寥，能为万象主，不逐四时凋。”只明此一偈，大事即了。何必大藏经教，何必《五灯会元》、《指月录》等书。何必千七百公案横说直说、左说右说、隐说显说，何必建立，何必扫荡，何必哓哓言。跳出张三窠窟，又入李四窠窟。跳出李四窠窟，又入某家窠窟。要知都是梦话，总不如此偈一见便了。偈所云物乃此我也。先乎天地而有，究其从来，诸佛不知也，亦不得而知也。无形无相，本来寂寥，至今寂寥。而今你我面目相对，眷属相对，甚至夫妻聚头时，千军万马时，霹雳交加时，掀天翻地时，寂寥更寂寥，再至将来将来不可思议之将来，无不是此我之寂寥时也。而曰必要除去一切声色，退居独处，才能复此寂寥。乃梦话，乃落二落三语，上智之士，必不愿闻。天地万物，皆本此寂寥之我而出，四时虽有凋落，而此我则终古如斯也。明此我还有什么不足处，还要去东张西望四处驰求？或曰：“得此我为什么不能即同诸佛，具智慧辩才神通等等奇妙？”曰：“初悟此我者，如孩童然，必俟其长成，方可应酬人事。明此我后，习气渐渐消除，则智慧渐渐扩充。自无始以来所染所著也，必须五年十年二三十年才能销尽，所谓渐臻玄奥。古德所历，不我欺也。或者有即具者，必是佛祖再来，一悟便彻，岂可概论？经云：菩萨再来，尚有隔阴之迷。何况吾人，即有前因，已经隔阴，岂可上同诸佛？悟此我后，设有此念，乃魔念也，切须离之。不然则广求知解，增益见识，虽悟而又迷也。”
