##  但向己求　莫向他觅

南岳慧思曰：“道源不远，性海非遥，但向己求，莫从他觅，觅即不得，得亦不真。”道源性海，即此我也。只向我求，则何求不得不真哉？又曰：“顿悟心源开宝藏，隐显灵通现真相。”我乃心之源，今顿悟此我，则宝藏开矣，真相即我也，于或隐或显之际，无不灵而通焉。悟与不悟皆全具，不可谓圣具而凡不具也。你看凡众应酬往来，少些什么？惟悟者能见之，不悟者梦梦耳。又云：“独行独坐，惟此我能生百亿化身。”起一念即一化身，万念即万化身，安有数可量也。又云：“纵令逼塞满虚空，看时不见微尘相。”此我之妙乃至如此。又云：“可笑物兮无比况，口吐明珠光晃晃。”以虚空至于万物，皆不能比况此我。然说法滔滔，如明珠外滚，而光明无所不照。又云：“寻常见说不思议，一语标明言下当。”惟此我不可思议。然以一语标其名曰此我，则千当万当，虽十方如来浩浩的争辨，亦不能移易此我两字之名矣。又发明此我曰：“天不能盖地不载，无去无来无障碍，无长无短无青黄，不在中间及内外，超群出众太虚玄，指物传心人不会。”此偈可谓明极矣，言此我极三千大千世界不可思量，无物不是我，无我不是物。今指一物以传此我焉，而人不会，真可哀也。
