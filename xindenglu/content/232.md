##  诸佛法印　匪从人得

客问曰：“西土五祖见四祖，言出家者无我我故。无我我故，即心不生灭。今老人动言此我，毋乃与五祖之言相违乎？”曰：“五祖来见四祖求出家，四祖曰：‘汝身出家，心出家？’五祖曰：‘我来出家，非为身心。’四祖曰：‘不为身心，复谁出家？’五祖遂答：‘夫出家者，无我我故。’云去。学者读书要将上下文看得清楚，自不生疑。五祖言我我者，盖对身心二字说也。因四祖问汝身出家心出家，五祖遂答我来出家非为身心，此我字乃我常言之我字也。故四祖又问：不为身心，复谁出家？此谁字与我常言之我字针对，故五祖遂答云：夫出家者，乃无我之身，无我之心故。若能无此身心，则真心自不生灭，与诸佛之常道相等矣。此两我字，盖指身与心言，非我来出家之我也。乃汝错会，非违之也。”

初祖谓二祖曰：“诸佛法印，匪从人得。”既不从人而得，则舍我而向谁得乎？二祖曰：“我心未宁，乞师与安。”乃谓我之心犹未宁也。此际止隔一线，二祖认心为我，不识此无心之我。心有生灭，心有去来，而此我则镇日常安，观其生灭，观其去来。若能回光返照，当下瞥见，则诸心尽无，惟我独存，安乎不安乎。亏煞初祖将错就错，据你说心未宁，即将心来与汝安。逼得二祖此时此刻才去觅心。原来心是个影响虚妄如风之物。只因这一觅便走个精光。求丝毫心也不能得，惟一我在此。祖遂答之曰：“我与汝安心竟。”大事了毕。性者我之体也，心者我之用也，体用不明，则心为主。终年终日，来来去去，纷纷攘攘，全不知有所谓性矣。我总在心上用事，则此我谓之凡我、众生我，驴胎马腹全是此我。若能明得此心为虚妄，而归于寂然不动、终日常安之体，则此我谓之真我、圣我。若能明得此我，本来无我，本来无名，非凡非众，非真非圣，则纵横自在，天上天下，惟我独尊。

二祖种种说心说性，不能契理，祖只遮其非，不为其说无念心体。二祖忽曰：“我已息诸缘。”祖曰：“莫成断灭去否？”曰：“不成断灭。”祖曰：“此是诸佛所传心体，更无疑也。”一曰无念心体，又曰所传心体。盖言此心虽则如风而有心体，体则极真极实，乃佛心印法印，要在诸缘已息，又不断灭，此际乃真消息也，试问此际非我而谁？盖为时节因缘，不得不为天下说也。
