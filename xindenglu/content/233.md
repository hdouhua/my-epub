##  本来无一物

六祖说本来无一物，今人都认错了，乃是说无一物，非是说无我。当日说时不是我说，是谁说此五字？因无一切物，才发明出这我来。我既非物，则何处得惹尘埃。后人都认作一切皆无，连我都无了，竟成了一断灭世界。竟不一回想，应酬日用乃何物，而灵明不昧如此。后又曰：“我有一物，无头无尾，无名无字，无背无面，诸人还识否？”此物字即我字也。凡一切物皆有头尾名字背面，惟此我则一切皆无，而实则有物。向也说无物，今也说有物，六祖不若是之颠倒？惟诸君不能善会，致使祖意埋没。惟神会能会，以本源佛性答之。盖六祖以言问，神会亦以言答。非是不能良久默然、叉手向前、绕床三匝、拂衣休去等等相答也。六祖谓之为知解宗徒者，恐后人因本源佛性作名字解，故诃之耳。后人又错会，遂轻神会，哪知神会知解超出诸君。或曰：“何以见神会超出众人？”曰：“汝不见六祖圆寂时，众人悉皆涕泣，惟有神会神情不动。六祖大赞神会，痛诃众人，为之作偈，以开示之。”
