##  道不用修　但莫污染

马祖法语句句妙，吾人心粗，不肯细读。其谓众曰：汝等诸人各信自心是佛，此心即是佛心。又云：言下领会，更不历于阶级地位，顿悟本性。又云：吾人常在法性三昧中着衣吃饭，言谈祗对，六根运用，一切施为，尽是法性。又云：一念返照，全体圣心，汝等诸人各达自心，莫记吾语。又云：道不用修，但莫污染。何为污染？但有生死心造作趣向，皆是污染。又云：种种成立，皆由一立，建立亦得，扫荡亦得，尽是妙用。妙用尽是自家，非离真而有立处，立处即真，尽是自家。若不然者，更有何人？又云：迷则迷自本心，悟则悟自本性，一悟永悟，不复更迷，如日出时不合于暗。又云：若见此理，真正合道，随缘度日，坐起相随，戒行增熏，积于净业，但能如是，何虑不通？以上所言，难于悉记，略取其要，总不过要人只明此我，得其根本，则无往不可矣。

欲明本心者，当审谛推察，遇色遇声，未起觉观时，心何所之，是无耶？是有耶？既不堕有无处所，则心珠独朗，常照世间，而无一尘许间隔，未尝有一刹那顷断续之相，此僧那禅师之言也。所云未起觉观时，心何所之？试问觉观尚且未起，心何所之耶？此际此时正心珠独朗时也。心珠，即此我也。心珠非有，何以故？心珠无相故也。心珠非无，何以故？心珠不空故也。既不著相，又不落空，所以无一尘许间隔，无刹那可断续之相。心珠即此我，此我即心珠。人以心珠乃无上玄奇之物，我能得之才谓之大悟，则梦梦矣。
