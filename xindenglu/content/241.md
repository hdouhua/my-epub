##  诸恶莫作　众善奉行

鸟窠以吹毛示侍者，以诸恶莫作、众善奉行示白居易。《指月录》中如师说法者，真不能多得也。如果诸恶莫作、众善奉行，此人非佛而谁？不知此我者，专其心去恶行善，必能有悟。若悟后专心行善离恶，必能成就。历代禅师于未悟时已是纯善之人，故悟后曰：不改旧时人。亦有未曾在善留心者，悟后则曰：不是旧时行履处。世尊于说法时，每每呼众人曰：“善男子，善女人。”到处则必言善因善果。此是修行人根本之事，余权书言之颇详。如不以此为事，则不能望其有因有果，亦万不能有超入之期。切不可妄以上智自命，而不屑屑于此，则自暴自弃矣。

悟此我后，要开佛知见，发出八万四千陀罗尼，成就如来之我。修持六度万行，成就大菩萨之我，彻底推翻，无修无证，安坐成佛，上同如来，下同众生，成就诸祖之我。试问此我为何如乎？若不然者，只图自了，则为声闻缘觉之我。再下者，则茫然不知此我而只知行善，则为天我。善恶相杂，则为人我。嗔恨重，则为修罗之我。纯乎恶，则为禽兽我、饿鬼我、地狱我。诸君请择而行之。
