##  三唤三应公案

国师三唤侍者，侍者三应。此等公案最亲切、最易入。国师以国师之我，唤侍者之我，我我相唤，我我相应，我唤我，我应我，针锋相对，滚芥投针。而侍者犹如黑夜在万军之中，各守部伍，父子相呼，只是不能觌面。我常见此则公案，不能不为侍者痛哭。国师特煞婆心，侍者特煞顽钝。客曰：“侍者已会。何以故？三唤三应，岂不是会？师又曰：‘将谓吾辜负汝，却是汝辜负吾。’盖言其往日辜负，而今日才能三应，老人何以不会判侍者？”曰：“侍者无末后句，三应值得什么干屎橛？”客又曰：“妙喜雪窦诸君子判此如何？”曰：“总属模糊。”

三唤三应，若悟了，此我还是光影门头事。三唤三不应，若悟了，乃此我登堂。三唤不但三应，且睡了去，若悟了此义，则此我入室，可以为人天之师，与国师分座说法。
