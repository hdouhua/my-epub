##  直须悄然

自无始以来至于而今，此我历一切境、一切因果、如梦幻泡影，不落不昧，疑智皆同，惟自生疑，故堕野狐。闻不昧而悟固已，然犹未稳在，何不在不落上打彻去？更教海阔天空，即堕五万世野狐身，干碍我些什么？我且混在野狐堆里，教他一齐成佛去。硁硁然要依亡僧律送化，百丈即随他脚跟，领众依法火葬，要知都落在因果中，几时才脱此疑狐？

赵州来参百丈，丈问云：“近日南泉有何言句？”曰：“未得之人，直须悄然。”悄然两字为未得人甚妙，入于日用中，都是自家闹自家，失却此事。若一悄然，此我便现前。若能识得此我，时时悄然去，便是保任工夫。智慧辩才，一切殊胜，自然有得。百丈说法竟，大众下堂，乃召大众，大众回首，丈曰：“是什么？”乃直指此我，最是亲切。药山目之为百丈下堂句，我目之乃百丈末后句。人能于此一悟便了，胜他三十年行脚。

百丈下堂语，真是苦海慈航。人能细细玩味，自然悟去。可惜这样法语，置之高阁。悲夫！
