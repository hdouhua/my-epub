##  此我独存非因所置

百丈云：“罄然独存，亦无知独存之法智，性自如如，非因所置。”独存者，乃此我独存也。惟此我独存，则一切有无、了义不了义诸法皆空。盖本来原无一物。只有此我。因一念缘起，生出一切世法。因堕于世法，遂有了义不了义有无诸法，对治世法烦恼。今既独存仍旧，则大事了毕。所以又云：忖度永亡。盖仍旧独存。无可忖度。故古德云：非是息心除妄想，只因无事可思量。而今只要独存，久之，不但世间之事自然洞察无余，即我心中虚无微细妄想，隐中极隐者，皆不能逃我寂照。乃佛境界，名为三昧之顷，又名三昧王。凡一切三昧，皆出其下。一切殊胜，皆自此生。人人皆有此地，但世间有何事可恋而不肯舍，竟虚此位而不一顾耶？思及此而不泪下，直无人心之人，岂不哀哉？

独存则心如木石，独存则兀尔忘缘，独存则善恶都莫细量，独存则如瞽者不辨东西南北，独存则闭智塞聪独觉冥冥，独存则如太虚。此皆古德之言。能如此，则真谓之修行人。独存妙义，难于说尽，说尽则令人生谤生疑。今录名心灯，安忍不说。即如今人为恶至于地狱为堕，人皆知之，为善至于成佛，亦名为堕，人则不知也。何以故？盖吾人有本分事。何以为本分事？即此我罄然独存是也。独存不过仍旧，既云仍旧，则有何难？而今人中有上智之人，举念便要成佛，虽然超出一切，却为明眼人笑。不去仍旧，而想成佛，是名为堕。所以可笑。彼堕地狱者，一念能知此我，便超过上智。此理人如何得知？所以只要仍旧，不必要想成佛。果能仍旧，欲思具佛庄严，如壮士展臂，举弄千斤不藉余力，可为佛祖之师。古德都争此一著。所以古德常云：衲僧本分事，不易言也。要知得此本分后，举口动足，即堕于佛，求欲不成佛不能。然还要知是堕义才彻悟。本分事之妙，难于言尽也。

吾人本分事，惟罄然独存。只想觉明空昧以前有些什么？百丈云：傍报生天，弃之如涕唾。菩萨六度万行，如乘死尸过岸。如在牢狱厕孔得出。佛披三十二相，唤作垢腻衣。审如是，则此罄然独存是何等道理。真可谓无上无上。难于思议。惟罄然独存，才是出缠一无事之人。要知这缠，皆是此我不明，渐渐造出，而投入其中，缠到而今。可谓苦矣。问曰：何以谓之缠也。曰：十法界即缠也。一切量数即缠也，皆缠格内。跳出格外，罄然独存，才教作出缠之人。缠之云者，乃你去缠十法界，你去缠一切量数，不是十法界量数来缠你，撒手便休，有何难事？问曰：难道连佛也不成，只是独存去？曰：独存即是佛。如何又要成佛？盖为你不知独存之理，有一佛在心中，便是入缠。何况其他。果能出缠，不为缠碍，即日游行于十法界内，也是无事之人，岂不乐哉？

惟罄然独存，超过一切陀罗尼，千七百公案变相对此皆粉碎去。末后句即此。若离此说有奇特，尽是天魔外道。十方如来对此惟袖手而已。历代祖师对此，惟闭口而已。当此独存之时，视大千世界如一微尘，视一微尘如大千世界。闻蝇声如雷，闻雷声如蝇。见一切相皆法相，听一切音皆法音。时而高高山上立，时而深深海底行，时而冥万物为一体，时而离众相以孤明，时而腾腾兀兀，时而寂寂荡荡。总不费纤毫力。惟此我寂灭光明受用而已。

罄然者，乃一切皆空也。人当罄然时，便以空为主。以空为主，如何得安稳。就有一时快活，还是在念头上盘旋，无著脚处。要知一切皆空，惟此我不空。一切皆去，惟此我独存。只要一返照，则独存之我即时现前，才是放身命处。此时外而一切，内而此我之名，皆了不可得。惟有历历孤明、如如不动、一我而已。

问曰：到此罄然独存时，根本智虽得，凡遇一切奇特险难公案语句不能会去，奈何？曰：独存时即是佛，何忧不解佛语？凡言句奇险，原是截断众流，教你去不得会这不会者是谁。言句上原无义意可会。若在言句上追寻，则反失了这不会之人。所以往往十年二十年耽误岁月。今人起退心，皆在于此。得根本智后只要熟，不必愁他言句不会。千七百公案都是闲家具，值什么干屎撅。要汲汲遑遑，生知生解，反迷却此独存之我，他日自然都会。真不值半文钱，才知此独存之妙。珍重珍重。
