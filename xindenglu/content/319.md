##  从生至死　只是此我

昔灵默禅师初谒马祖，次谒石头，便问：“一言相契即住，不契即去。”石头据坐，默便行。头随后召曰：“阇黎。”默回首，头曰：“从生至死，只是这个，回头转脑作么？”默言下大悟。乃拗折拄杖而栖止焉。此则公案，煞是明白。因他回首，遂云：“从生至死，只是这个。”明明指出此我。又云：“回头转脑作么？”直逼得灵默不能不悟。今日诸方不然，开口便教人自家参去，愧死愧死。

而今有能犯忌讳之人，到湛愚老人前来，我与他打杀此我两字之名，教他到鸟道上默认此我熟了，再教他度生去，度生只此犯忌讳一著，乃宗家单提正印。我四十年来，见诸方并无一个犯忌讳者，好名好利难道不是犯忌讳，而甘心好之。清夜扪心，得无愧乎？

全心是佛，全佛是我，全我是心，教我何处避这三字？客曰：“到寂灭时，便可避矣。”曰：“既云到，则到必有人，此人你认得么？”客曰：“认得。”曰：“既认得此人，定要他在寂灭中作什么？”客曰：“寂灭是他本乡。”曰：“在本乡不如流落异地。”
