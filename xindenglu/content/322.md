##  莫妄想

汾州问：“即心是佛，实未能了。”祖曰：“只未了的心即是，更无别物。”如此直指，而汾州不察，且更问如何是祖师西来密传心印，岂不是乱闹？所以马祖教他且去，俟其才出，即唤曰：“大德。”州回首，祖曰：“是什么？”州遂悟。可见更无别物，只此回首之人，即是未了之心。密传心印，即此便是，何用外求？州礼拜，所以祖骂他钝汉。汾州得法后上堂，学者来问，只云：“莫妄想。”此三字痛快无伦，不识此我者，能莫妄想即悟。识此我者，能莫妄想，即速于成就。

人以明此我后，觉天下真无一物可当情。即言及佛祖智慧辩才神通，此我本来具足，乃我家具。总不羡慕佛祖。自然由现现成成之我内发出，至矣哉。大矣哉。此我真不可思议。
