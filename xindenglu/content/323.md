##  惟此一事实　余二则非真

唐宪宗问鹅湖，何者是佛性，湖对曰：“不离陛下所问。”此才是直指。今诸方将此等言句都抛向大洋里，因他不曾悟，怪他不得，既不曾悟，即来作方丈，为可笑耳。余向在吴门，常以此答学者。人皆谓我并无他长，只知道不离问处，盖讥我也，殊不知果然果然。

金牛和尚每日至斋时，升饭桶到堂前作舞，呵呵大笑曰：“菩萨子，吃饭来。”金牛每日如此，可谓婆心极矣。舞饭桶直接拈花一脉，大笑直接微笑一脉。无奈众菩萨不悟，辜负金牛。可叹可叹。

汾州云：“汝等见闻觉知之性，与太虚同寿，不生不灭。一切境界，本自空寂，无一法可得。迷者不了，即为境惑。一为境惑，流转不穷。汝等当知，一切诸法，心性本自有之，非因造作，犹如金刚不可破坏。一切诸法，如影如响，无有实者。”经云：惟此一事实，余二则非真。常了一切空，无一物当情。是诸佛用心处，汝等勤而行之。吾人只要此一段说话便了却矣，何须用东去求知、西去求解？盖见闻觉知，有所发之性，此性即我也。与太虚同体，岂不同寿？此性非因造作而成，犹如金刚，是哪个能破坏他？所以经云：惟此事真实，余者皆虚。只悟此我，即三十二相、八十种好、金莲台并一切楼台殿阁、一切华、一切香、一切云、一切色皆无足当情者。惟此我至尊至贵，任意逍遥。得汾州说，勤而行之，保管成就。愚人为法所缚，为境所惑，不知此我，为劫运流转，深可怜悯。
