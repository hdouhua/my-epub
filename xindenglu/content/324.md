##  道在目前

僧问惟宽禅师：“道在何处？”宽曰：“只在目前。”曰：“我何不见？”宽曰：“汝有我故，所以不见。”盖言此僧有身我心我之相，故不能见。经云：我相者，乃我外著于身，以身为我，内著于心，以心为我，故曰我相。若能除去身心之相，则乃真我，真我即道，何必以道见道？僧又问：“我有我故即不见，和尚还见否？”宽曰：“有汝有我，展转不见。”又曰：“无我无汝，还见否？”宽曰：“无汝无我，阿谁求？”见阿谁两字妙极，直指出此我即道，求见些什么？

此我本来无知，倏尔有知者，乃一念缘起之知，究其本来则无知也，而非此我同木石之无知也。今知此我，而以无知相应其无知。故神藏上堂云：知而无知，不是无知而说无知。盖言其知此我而一无所知者，不是彼众人了无所知而说无知者。说得言简而理尽，如是如是。
