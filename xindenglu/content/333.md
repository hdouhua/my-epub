##  自心是佛不属渐次

大颠云：“既无物，即真物。”真物者，此我也。可见知我则无一切物，有一切物则我迷矣。

大颠上堂云：“学道之人，须识自家本心。将心相示，方可见道。多见时辈，只认扬眉瞬目，一语一默，蓦头印可，以为心要，此实未了。吾今为你诸人分明说出，各须听受，但除却一切妄运想念见量，即汝真心。此心与尘境及守认静默时，全无交涉。即心是佛，不待修治。何以故？应机随照，冷冷自用。穷其用处，了不可得。唤作妙用，乃是本心。大须护持，不可容易。”

道悟谒马祖，祖曰：“识取自心本来是佛，不属渐次，不假修持，体自如如，万德圆满。”道悟于言下大悟。你看他古人说得真悟得大，自心是佛，何须外求？一超直入，何须渐次？本来现成，何须修为？本自不失，何须持守？如如乃其体，不因修而成，万德本自生，圆满非外至，安得不于言下大悟？

黄檗于未悟时遇神僧于途。僧过渡，履水如平地。在他人见此僧，必叩首求度，惊骇不能自持。而反叱其为自了汉，麾之不睬，此是何等见识，何等气慨。后得法于百丈，安得不彻大机大用。
