##  庭前柏树子

僧参赵州问西来意，州云：“庭前柏树子。”与吃粥、吃茶、洗钵盂，同是一平常心，平常语句。赵州于南泉言下悟得这平常心，所以答问者都是平常话，乃直指斯道如此，并无奇处。初祖西来，特传　此平常心，扫却东土异模怪样，显出本来平常，正是的的西来之意。无奈好事之人，将庭前柏树子，说出多少佛法，掀天播地，真是异怪模样。又说此中别有一条妙义，总之都是胡说。今有此庭，庭必有前，前有柏树。赵州于此问时，不曾拟议，不存知解，不说佛法，不说境相，抬头见庭前柏树子，即答云庭前柏树子，有甚别义可以令人生知生解？即此不生知不生解，只曰庭前柏树子，便是初祖来意、赵州答意。若在此五字内有丝怎样怎样，则去道远矣。只要念过此五字就罢了，与此我始有相应分。著眼著眼，要紧要紧。叶县省和尚，因僧请益柏树子话，省曰：“我不辞与汝说，还信么？”曰：“和尚重言，争敢不信。”省曰：“汝还闻檐减头雨滴声么？”其僧豁然，不觉失声云：“哪。”省曰：“汝见个什么道理？”僧云：“檐头雨滴，分明沥沥，打破乾坤，当下心息。”末句好。又一僧参此，忽一日大悟，直入琅琊方丈曰：“我会也。”琊曰：“汝作么生会？”曰：“夜来床荐暖，一觉到天明。”琅琊可之。要知心息处，自然悟得柏树子公案，悟一切公案，都在心息时。所以斯道哪里有你用心处？因夜来床荐暖，直睡到天明才觉，便是透柏树子公案，妙极妙极。总是不要此心去参去疑，自然当下便悟得柏树子公案。

参公案要悟，悟后要受用快活，才是真悟。若不能受用，乃影响之见，非真悟也。如柏树子公案，乃十方如来并诸祖放身心处。安乐受用，无量无边。所以琅琊许之。

透过柏树子公案，则心自然寂灭。诸佛皆以寂灭为乐。试看为字，必有一人在此寂灭光中受用。再问此人为谁，非此我而何人耶？盖此我本来现成是佛，不用修证。震旦之人，不识此现成之理，都去在心意识上寻求，违背本性。所以初祖西来，直指此心是佛，不必用佛求佛。千七百公案，都是明此现成。有何奇特？所以赵州答西来意曰：庭前柏树子。明明随口说出，极其平常。有甚奇妙而烦诸公疴漉漉的。青头红面，说得恁地张皇。真不堪一唾。岂不令赵州大笑？

客问曰：如何透过柏树子便得寂灭之乐？曰：既明现成之理，则不必烦心意识用力。既不烦心意识，则寂灭现前。吾人不得寂灭现前者，乃心意识为崇也。今闻柏树子言句，则茫然自失。心意识一点也用他不著。惟此现成之我，迥然独露。与万物一体。而如如不动。都在此寂灭之中。何乐如之。盖柏树子言句，从未曾得闻。今忽闻之，安得不茫然自失。其茫然者，无所据无所入也。自失者，失去心意识也。失去心意识而无所据，则现成之我当前矣。岂不乐哉？若有人骂我于此公案发出寂灭现成等语者，即是魔王邪道，当远拒之，则斯道幸甚。万世幸甚。
