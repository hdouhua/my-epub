##  狗子佛性

问：“狗子还有佛性也无？”州曰：“无。”曰：“上至诸佛，下至蝼蚁，皆有佛性，狗子为什么却无？”州曰：“为伊有业识在。”已将无字说得明明白白，何必用参？又有僧问：“狗子还有佛性也无？”州曰：“有。”曰：“既有，为什么入这皮袋里来？”州曰：“知而故犯。”此答不是，要可怜他因不知而误犯。若知而故犯，则与南泉为牛为马相同，怎敢以狗视之？后大慧杲教人参无字，说出许多不用那样参，不用那样参，絮絮叨叨，参者已为惑乱。我四十年来见参无字者，不知退却多少人。大慧杲是过来人，我不敢说他，后来这伙盲师瞽汉，又不曾悟，也学大慧教人参无字，不知无个什么？无字已经赵州说明，要参什么？为什么不直指即心即佛，而劳人延捱岁月，而显自家聪明？先辈已如此，何况流弊？而今只要开示亲切，学者自然悟入。刹那际即可令其开悟，哪里要费时日？不具此手眼，而欲为人师，岂不自愧？我闻诸方教人看无字，教人自家参去，不知到几时得悟，深可怜悯。

赵州“吃茶去”三字，真直截，真痛快，真干净，了然，不劳疑，不劳信，不劳参，不劳拟议商量，不劳释迦出世，不劳达摩西来，不劳絮絮叨叨四十九年之大藏，不劳叨叨絮絮千七百公案之表彰，不劳安佛与众生之名，不劳列十法界之序，合三千大千世界众生，一齐合掌念吃茶去，遂一齐休去，成一极乐世界。想赵州闻此言，必曰：惟湛愚会此，其余皆未梦见在。
