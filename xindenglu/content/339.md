##  佛之一字　我不喜闻

赵州示众云：“佛之一字，吾不喜闻。”赵州真可谓一无事道人，佛之一字不喜，则佛说一切经教不喜闻，可知也。列祖所说一切言句公案，以及一切世间之法不喜闻，又可知也。审如是，则赵州从朝至暮，从生至死，竟一无所闻。既一无所闻，则必有一喜闻者。我若在当时，必捉住问他，既有不喜者，必有喜者，直逼他上壁去。客曰：“赵州已往，请老人答一转语。”曰：“你试听隔壁老妪念弥陀。”

问：至道无难，惟嫌拣择，惟赵州答得好，答曰：“天上天下，惟我独尊。”湛愚曰：“此可以拣择否？尽三千大千世界只是这个，你拣择哪是哪不是得否？于此会得，当下便如如去。”

赵州勘婆子公案，当时诸公解此，皆是梦说。毕竟赵州许婆子不许婆子，惟赵州自知之。然婆子气象言语，亦不是好惹的，什么赵州，乃云勘破。我今也来说梦，即十方如来亦不能勘破婆子，百千万亿赵州也不能勘破婆子，我亦不能勘破婆子，即将来千佛出世亦不能勘破婆子。客问曰：“何谓也？”曰：“神交千里外，对面不相知。”
