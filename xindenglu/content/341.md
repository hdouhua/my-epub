##  金针在我

有一婆子请赵州转藏经，客问曰：“赵州下禅床转一匝，乃云转藏经已竟，分明是转却全藏，何以婆子说只转得半藏？”曰：“婆子乃肉眼，故只见得转半藏。”又一客亦问此，曰：“婆子具慧眼，故说州只转得半藏。”客笑曰：“老人在一事中，因两人问，说两样话，何也？”曰：“大慧杲要人金针在手，任你将鸳鸯横绣竖绣，都尽人看，只不知是何物绣出？前来问者，我以肉眼答，他因肉眼悟去。后来问者，我以慧眼答，他因慧眼悟去。我说法只要人悟，莫管我横绣竖绣。大慧杲说许多不能全转，乃偏向婆子边，未梦见赵州在。”

问赵州云：“承闻和尚亲见南泉，是否？”此问不比寻常，奇甚妙甚。天下谁不知赵州亲近南泉，而竟有此问，岂不痴耶？可恨此问此人姓名不传。盖此问乃直追赵州曾亲近不使鬼神觑见的真南泉，岂他人所能测？故赵州即指出真南泉与他亲近，即答曰：“镇州出大萝卜头。”湛愚曰：“要知此七字毫无理路，毫无意谓总不相干。更要知此七字乃理路之最精最妙最奇最玄，直指他刻下即亲近南泉。此时问者已亲近南泉，何况赵州？真点铁成金之手，全亏此七字还丹。金针在我，故如此开示，诸子当细参此，自能悟入也。”
