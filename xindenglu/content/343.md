##  百尺竿头须进步　十方世界现全身

斯道能得此我，即是大总持。然不能见之于用，而活泼泼地，便著于我相。昔有一会和尚，僧问会曰：“和尚见南泉后何如？”会默然。僧曰：“和尚未见南泉已前作么生？”会曰：“不可更别有也。”观此句，会和尚已知有我，但以默然则执定默然，岂不是还未离竿头，全身未现？所以长沙说他：“百尽竿头不动人，虽然得入未为真。百尽竿头须进步，十方世界是全身。”此事要赤条条光裸裸，纵横自在，不要缘一丝毫。默然也可，开口也可，行住坐卧无往不可。那百尽竿头值得什么干屎橛？你若恋定默然，即是默然邪禅，乃是我著于默然之相，即是我相。经所云者，当要委悉。
