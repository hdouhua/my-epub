##  画蛇添足

云际禅师参南泉，问：“摩尼珠，人不识，如来藏里亲收得，如何是藏？”泉曰：“与汝往来者是。”际曰：“不往来者如何？”泉曰：“亦是。”（际曰：“如何是珠？”泉召曰：“云际。”泉曰：“亦是。”此处重复）际曰：“如何是珠？”泉召曰：“云际。”际应诺。泉见际不悟，曰：“去！汝不会我语。”际从此信入。可见古来传授直指总是此我，其余皆妄也。

灵鹫闲禅师上堂曰：“是汝诸人本分事，若教老僧道，即是与蛇画足。”有僧出问曰：“与蛇画足即不问，如何是本分事？”闲曰：“试道看。”僧拟再问，闲曰：“画足作么？”湛愚曰：“今人无有不为蛇添足者，试静坐一看此我，时时为他添足，如何得能成就。”
