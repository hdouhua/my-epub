##  大千坏　此我也坏

沩山谓大随曰：“阇黎在老僧处并不曾问一转语，何也？”随曰：“教某甲向什么处下口问？”沩曰：“何不问如何是佛？”随便作手势掩沩口，沩叹曰：“子真得其髓。”湛愚亦叹曰：“随公真得此我之髓。”

僧问大随：“路逢古佛时如何？”随曰：“你忽逢驴驼象马，唤作什么？”僧无对。若我在当时即对曰：“唤作古佛。”

“大千坏，此我也坏”，此大随答僧所问也，此语疑煞天下人。投子闻之，便装香作礼，称大随乃古佛在世。客问曰：“大千坏，此我真坏真不坏？请老人慈悲开示。”曰：“不坏。”客又曰：“彼两人是何意旨？”曰：“此两公真得此我之髓。”

他日客又问曰：“此我亦有髓耶？”曰：“此我岂无髓？汝今初明此我，只到此我之边。入无为本位，到此我的的处。若到向上处，凭你日用去。明此三者，则谓之髓。”
