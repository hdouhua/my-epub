##  识得此我　立处皆真

耽源上堂，仰山作圆象，以手拓呈了，却叉手立，源以两手相交作拳示之，山进前三步作女人拜，源点头，山便礼拜。客问曰：“看他两人作如此妖模样作么生？”曰：“妖模怪样不是佛么？你若识得他这些妖模怪样，即可以度生成佛去。古德一动，都是显出这个，教你处处识得这个，凡立处皆真。”

沩山问仰山云：“汝是有主沙弥，无主沙弥？”仰山从西过东立，沩山异之。客曰：“是何意旨？”曰：“沩山是直问此我，仰山是直答此我，所以沩山异之，非寻常人也。”

客曰：“何以狮子一滴乳，迸散六斛驴乳？”曰：“一人返真归原，十方魔宫震动销殒。若悟得此我，在当下顷刻间，便是返真归原，凡一切皆属虚妄，魔宫安得不震？此我即一滴乳，彼驴乳值得什么，安得不迸散去？”

仰山问双峰：“近日见处如何？”峰曰：“据某见处，实无一法可当情。”仰曰：“汝解犹在境。”峰曰：“某只如此，师兄又如何？”仰曰：“汝岂不知无一法可当情者？”添一者字，乃直指此我示峰。试问当谁之情，此人是境不是境？只要知此我，则境自我矣，孰有当我情者？
