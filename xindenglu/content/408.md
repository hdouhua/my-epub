##  我有一机　瞬目视伊

香严偶抛瓦砾，击竹作声，忽然省悟，遥礼沩山，作颂曰：“一击忘所知，更不假修持。动容扬古路，不堕悄然机。处处无踪迹，声色外威仪。诸方达道者，咸言上上机。”沩山许之，仰山不许。严又曰：“去年贫，未是贫，今年贫，始是贫。去年贫犹有卓锥之地，今年贫锥也无。”仰曰：“如来禅许师弟会，祖师禅未梦见在。”严又曰：“我有一机，瞬目视伊，若人不会，别唤沙弥。”仰报沩曰：“且喜贤师弟会祖师禅也。”此三颂，学者当仔细参取。第一次颂，明明了悟，何以仰山不许？第二次颂，还不许，至三次，才许其会祖师禅，大事了毕。若论第三次颂，只同临济第三句棚头弄傀儡之人自救不了，学者试参之，何以便许之也？客曰：“弟子疑香严三颂与临济三句不合久矣，抽牵藉里头之人，与瞬目别唤何异？请老人开示。”曰：“瞬目别唤在两颂之后，所以许之。悟得傀儡抽牵在第一句第二句之前，所以不了。若先悟得抽牵之人，再进而悟得第二句，又再进而悟得第一句，才为究竟。香严于内里已经透过，仰山疑他不能于日用动处相应，则堕于无为，岂可即许之也？”此两则公案要实分明，才是此我究竟。不然，则只知此我。此我不到究竟，则为明眼人所笑矣。

香严示众云：“若论此事，如人上树，口衔树枝，脚不蹋枝，手不攀枝。树下忽有人问，如何是西来意，不对他，又违他所问，若对他，又丧身失命。当恁么时，作么生即得？”此则分案，总不在树上树下，对与不对，直逼得人罄然独存，只有一疑。若能将疑放下，荐出这罄然独存者，看他有甚话说？虎头上座云：“树上即不问，未上树时请和尚道。”香严乃哈哈大笑，都不是。

客曰：“口衔树枝时，有人问西来意，请老人答一转语。”曰：“何难也？”遂鸣掌三下，客默然休去。
