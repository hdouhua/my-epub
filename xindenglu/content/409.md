##  佛法无多子

临济问佛法的的大意，三次问，三次被打。试问诸子，以临济之问，黄檗之答，一句两句便可说破，而一问一打，何也？盖所问者乃的的大意，岂可涉之语言？若一涉语言，即非的的。答固不可，不答亦非，所以三问非三打不足以应之也。盖打者，打其问也，打其问则无问矣。既然无问，则自然无答。无答无问，则四目相对，两我相呈，非的的大意而何？所以大愚曰：“黄檗与么老婆心切，为汝得彻困在。”临济于此言下大悟，乃曰：“黄檗佛法无多子。”要知临济初问时，怀著一肚皮禅，问佛法大意，想黄檗必有许多话说。哪知道开口问便受棒，竟至于三次，不容开口。可怜生将临济一肚皮大意，打得干干净净，被大愚老婆心切，一句点破，所以才悟得佛法无多子。与初问大意时，天渊悬绝。学者只将此则细细参取，若有所悟，则一切皆彻。我今说明，更容易参入。参禅不学临济公时，更学何人？客曰：“无多子我悟也。”曰：“悟得什么是无多子？”客曰：“这个便是无多子。”余大喝曰：“既认得这个，又何须说这个？”客休去。
