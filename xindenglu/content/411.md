##  我本无相　所以独尊

世尊云：“天上天下，惟我独尊。”后四十九年所说，皆是此两句注脚。被云门打杀，后人没胆量，再不敢提起，更赞他能报佛恩，将世尊满肚慈悲直指此我法门，埋没至今。云门之过，不亦甚乎！所以绝嗣，非无故也。客曰：“云门之意，恐著我相。”曰：“我本无相，所以独尊，何相之有？”客又曰：“云门之意，盖谓人人皆有一我，何以世尊说惟我，所以打之。”曰：“世尊之意，教人只认此我，不可外寻，非是只言惟我一人也，何以打为？若是云门生于临济之后，见说法听法之人两句，不知胡喊乱叫到什么田地？今日我劝诸子并后来者，只将世尊并临济公所说，天上天下惟我独尊，说法之人听法之人，明了于心，而保任之，管保成佛。何须他问也？谈何容易，佛说天上天下惟我独尊两句；谈何容易，临济公说说法之人听法之人两句。百千万亿年内，才有此直指之门，岂可同他说相等？他四宗有如是直指乎？云门有如是直指乎？试问秦氏辘轹钻，并芭蕉扇、触著帝释鼻孔，度脱几人，能指而数之乎？然古人说此截断众流之法，要吾人认此不能流去之我。乃是古人悟后，要人当下归根复性，得见此我。开示虽好，悟入则难。无奈后人自家不曾悟，也学古人杜撰几个无理路之字，合成一两句，哄骗愚人，作自家藏身之地。而今举目皆是，不知惭愧，深可怜悯。”
