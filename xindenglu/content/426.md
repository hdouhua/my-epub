##  念念不忘此我

问曰：“经云要离我相，老人云我本无相，我著于相才是我相。今老人教人要念念不忘此我，岂非著我相乎？”曰：“此问甚是。盖因你自有生以来，贪著一切世法，世尊遂以一切佛法转你在佛法上，后诸禅师又转你在一切公案上。以道眼观之，世法佛法，一切公案，总是一百二十斤重担子在你肩上，试问你苦不苦？而今教你明得此我，推开世法佛法，并一切公案，只有此最轻最安之我。犹如一百二十斤担子，减去一百一十九斤，从容自在，逍遥自在，要坐便坐，要行便行，只留心此念，不忘此我，算来只好一斤重。且问你以一斤担子，换去你一百二十斤担子，乐不乐？然此一斤担子，盖为你初入，恐彼往昔习气，为世法佛法公案语句牵引去，间断忘却此我，不得即成一片，故有此丝毫我相之功夫。然此丝毫我相，即是相应还源秘密，与十方如来同归涅槃大路。尔辈不能解此妙义，反疑著于我相，真可谓愚之甚也。”问曰：“弟子只有此疑，哪里晓得有如此妙义？诸方乱骂老人，可谓长夜梦话，真可怜也。”
