##  一喝通五教

客曰“请老人大发慈悲，说明玄要，为后人开迷，岂不幸甚？”曰：“说何难也，但又起诸方谤议，然时节因缘，余亦不能自己，非细故也。临济公悟得无多子后，时时是历历孤明，日久遂看出自心所历，三玄九要、权实照用、乃一现成之理。明明却有三层三句，一句中却有三玄，一玄中却有三要，不是临济公撰出立建化之门，乃真实之理，真实之境。能历此到玄要至极安乐之地，才可以出而教人，为人天师，为佛祖师。所以为大众演唱宗乘，要人深自思维，不可鲁莽。如何以一喝便可承当，如何以苍天苍天便可承当。”客曰：“一喝能通五教，难道三玄三要不可通么？”曰：“尽一喝可以概三世诸佛，如何不能通三玄三要？若不能亲历玄要，还他清楚明白，只以一喝概之，则一切人皆能一喝，皆可以谓之通玄通要，则玄要宗旨不求堕地而堕地久矣。所以惟善能分别法相者，乃能于第一义而不动者也。汝等谛听，为汝分别。”
