# 卷五

##  凡圣两忘　情尽体露

光涌少依仰山，后谒临济，复归侍山，山曰：“汝来作什么？”光云：“礼觐和尚。”山曰：“还见和尚么？”曰：“见。”山曰：“和尚何似驴？”光曰：“某甲见和尚亦不似佛。”山曰：“不似佛似个什么？”光曰：“若有所似，与驴何别？”山大惊曰：“凡圣两忘，情尽体露。吾以此验人二十年，无决了者，子保任之。”每指谓人曰：“此子肉身佛也。”问曰：“此则公案，请老人开示。”曰：“此我本来无相，虚寂玄妙，非言可明，若有所似，则非我矣。古德云：‘说似一物即不中。’尽天下之物并虚空皆不能似，若有所似，则著相，与驴何别？要知驴佛两忘，则情尽而真我之体始能显露。见此我之真，无过于此。所以仰山大惊，嘱其保任，而谓之为肉身佛。学者详审无忽。”

文喜驻锡五台，先于金刚窟遇老翁，即文殊也。求一宿而文殊不许，且不能会文殊与童子之言。后参仰山，乃顿悟心契。充典座，文殊现于粥镬上，喜以搅粥篦便打，曰：“文殊自文殊，文喜自文喜。”此真大丈夫！能识此我，虽十方如来浩浩的当我之前，只如不知。若不具此见识，安能为佛祖之师？
