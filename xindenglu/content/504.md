##  德山托钵公案

问曰：“适见《心灯录》，序至德山托钵公案，未见发明，何也？”曰：“我《心灯录》总贵直指，直接天上天下惟我独尊宗旨。其余略涉曲指者，我皆不喜告人，恐他涉于思路，则离道远矣。然托钵公案，亦无甚奇特。因饭迟肚饥，托钵而来，因钟未鸣、鼓未响，托钵而回。惟岩头看出德山不会末后句。今即为汝彻底一论，恐汝亦未必能透。盖德公于吹灭纸烛时大悟，因他从前寻究经教，用心太繁太苦，一旦豁然释重担而得轻安，浑乎人法皆空，独臻堂奥，非是不知末后句也，盖忘乎其为我也，岂他人不知有者所能望其万一耶？而岩头密启其意，不与他人得闻，想有明破不堪之意。古人还有这点障碍，不能不令人长太息也。我从‘山乃休’三字，故知其无甚奇特。明日德公上堂，果于寻常不同，然亦得岩头之力。头曰：‘且喜堂头老汉会末后句，他后天下人不奈伊何，虽然也只得三年活。’《指月录》中载德公呵佛骂祖，并骂诸方无耻之极，想即在此三年之中。其痛骂诸方功德甚大，垂之将来无穷无尽。若诸方有真善知识出世，皆德公之作养也。后古德见德公呵骂佛祖，乃曰赞佛赞祖。毕竟是德山老汉真大人之言。”
