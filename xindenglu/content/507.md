##  显己则生　显照则死

云居膺云：“欲体此事，直似一息不来的人，方与那个人相应。若体得这个人意，方有少许说话分，方有少许行履分。暂时不在，如同死人，岂况如今论年论月不在？若能常在，愁什么家事不办？欲知久远事，只在如今，如今若得，久远亦得。”观云居膺所言，暂时不在，如同死人。彼不修道者不必论，即修道者，论年论月不在，真死人也。我所以常教人观自在，因反复叮咛，竟成露布，都不留心。以道眼观之，皆是死人，真可畏也。暂时此我不能在此，犹如死人一般，彼论年论月死去不在此者，这臭皮囊为鬼神与有道者见之，皆黄肿浮烂，臭秽不堪。吾人竟甘心日日拖这臭秽不堪之皮囊，而乐于死，而不一回心何也？思之思之，岂不泪下？

云居膺云：“显照的人即易得，显己的人即难得。”问曰：“何谓也？”曰：“后世修道者，万不及古人。古人悟得这听法的人，后来将一切经教语句尽抛向东洋大海，眼角也不屑觑他一觑，直同粪草。只时时观自家常常在此，须臾不离，哪肯去问他是理是事，分辨是非邪正？只有此我历历孤明，显然在此。久之则如中天化日，万物受照。彼丝毫隐微，皆不能逃我洞鉴。所谓此等人能显出自己者，真难得也。若彼显照者则不然，惟求知解，不顾本源。只去辨理辨事，照邪照正，显露聪明，劳心役想，孜孜以此为事者，比比皆是，不足算也。要知显己则生，显照则死。生死两途，请君择而行之。”

