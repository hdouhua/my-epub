##  仍旧去

法眼悟得一切佛法本来现成后，只教人仍旧去。吾人因不肯仍旧，时时攀缘，求有增益，遂致堕落。哪知道只要将一切世法佛法都歇却仍旧，只是这我，饥来吃饭，困来打眠，即是现在佛，谁来奈何你？万不可被他老和尚舌头瞒尽。《五灯会元》中语句，不过教人仍旧去。果能今日仍旧去，凡佛祖所言者，皆为剩语，不必问也。

僧问叶县省曰：“维摩丈室，不以日月为明。和尚丈室，以何为明？”省曰：“眉分八字。”又问：“未审意旨如何？”省曰：“双耳垂肩。”客曰：“何谓也？”曰：“此古德和盘托出这现成之理。盖世界皆借日月之光，而吾人本性之光明，自无始至于今日，合圣凡一切众生，并无须臾稍息，乃一现成之明，并不是因修而有。只要悟得，便与诸佛同明，还要借日月之明么？眉分自然八字，双耳自然垂肩，还要修为么？人果能悟得此两句现成之理，推而类之，一切现成，不烦丝毫心意修学，要行便行，要坐便坐，饥食困眠，成佛必矣，他何问焉？”

古人悟入皆有机缘。因机缘而悟，虽人各有入，然皆悟此我而已。若悟而非我，即为外道，任你八面圆熟，与此我毫无干涉，终无所用，终必堕落。
