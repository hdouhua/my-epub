##  泥牛水上行

永明寿云：“若未亲到，漫疲神思。借曰玄之又玄，妙之又妙，俱是方便门中旁赞助入之语。于自己分上亲照之时，反视之，皆为魔说，总是虚妄浮心多诸巧见，不能成就圆觉。但以形迹言，文彩生时，皆是执方便门、迷真实道，要须如百尺竿头放身乃可耳。”僧问永明曰：“愿乞最后一言。”永明曰：“化人问幻士，谷响答泉声，欲达吾宗旨，泥牛水上行。”问曰：“永明将玄妙皆视为魔说何也？”曰：“玄妙本是此我本分之事，佛与众生并无增减，同一玄妙。盖同此我，即同此玄妙也。诸佛因悟而复此玄妙，众生因迷而蔽此玄妙。然从朝至暮，日用应酬，无不在此玄妙之中，但不曾悟，与佛有不同耳。故佛祖教人不可贪著世欲，忘却本分。遂言出本分中有若许玄妙，以开示其凡心，而要他返本还源，不可迷失，所谓方便门中旁赞助入之语。后为浅见薄识之人，于修行中略得点神通，便以为玄妙，惊骇众人。众人遂以仰慕尊之，以致扰乱正宗，岂非魔说？若世有斯人，即是斯道不幸，当速攻之，不可遗害后进之人。所谓虚妄浮心，多诸巧见，为害不小也。若论玄妙，难道穿衣吃饭不玄妙么？屙屎溺尿不玄妙么？”又问曰：“如何是泥牛水上行，便是最后一言？”曰：“你问泥牛去。”客曰：“老人又相戏耶，泥牛如何解说话？”曰：“你不见永明言，文彩生时，皆是执方便门，迷真实道。泥牛不解说话乃羞生文彩，即是为你说真实道。湛愚老人如何及得泥牛？若见泥牛，定吃泥牛棒在。”又问曰：“毕竟如何是最后一言？”曰：“开口便不是。”
