##  教外别传

问曰：“何以谓之教外别传？”曰：“善哉问。当日世尊金口亲自叮咛金色公，此涅槃妙心，正法眼藏传之于汝，乃我教外之别传也。因不在教内，故云别，正是嫡派正传。盖教内之以黄叶为黄金，假设化城，诱人渐修渐入，非直指也。惟别传乃直指，惟直指即是，所以不用修、不用证，不许用心，又何须参学？现现成成，端坐成佛。即你未悟前历过百千万亿劫修行，于此刻悟时，总归梦幻，都无用处。不可说原亏前世所修，今世才得如此，此是魔说。盖教者，乃开口以言教人之谓也。要知此理，一有言即非，何况又寻究于言语之中要融会贯通，岂不是大错大错？今言此我者，乃方便中之第一无上方便，不得已之大方便也。及知此我后，到熟极相忘时，于当下能加此一我字乎？一我字尚且不能加，犹可以加教中之若许言语乎？所以要识斯理，须在言语之外。若染著一字，便是障碍，故曰教外别传也。后诸禅宗牵缠教义，都是违背世尊宗旨，非嫡派也。”

古德云：“我宗门之理，乃世尊教外别传。”已明明说出非言教所能及者。世尊四十九年所说不了义经，为中下人说。了义经，为上乘人说。拈花别传，为上上乘说。不但不了义经不能及，即了义经我宗门亦用他不著。何以故？盖宗门之旨，有甚义不义，有甚了不了。然亦乃劫数使然，该天下人普闻有此等上上之法，非只为上上人也。别传之旨，乃吾人本有之理，不是世尊杜撰。乃不得已见众生难于骤说，故先以权巧方便说不了义经，后才说出这本分之事，要知前过去诸佛说法度生，皆是此法，并无他法，所以度人至恒河沙数。今只言度上上乘，岂不偏向，非佛本意。

问曰：“教外别传，传个什么？”曰；“传的是正法眼藏，涅槃妙心。”又问曰：“如何是正法眼藏？”曰：“正法眼藏，暹罗国象，桃李当前，春风波浪。”又问曰：“如何是涅槃妙心？”曰：“涅槃妙心，枯木解吟，泥牛一去不复返，石女怀春脚弄琴。”
