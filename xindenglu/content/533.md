##  为善者日近于道

问曰：“即明斯道后，还要行善否？”曰：“行善乃第一要紧进修之事。此理虽是固有现成之理，若非修善，再不能得。为善者日近于道，为恶者日远于道。世尊每每呼吾人为善男子善女人，又云诸上善人，又云非前世有善根，不能得闻斯道，又云彼于前世前世，已供养过诸佛菩萨，所以今日闻此法，乃能信解受持，又云修道者有二严，能明斯道谓之一严，再修善谓之二严，如车有两轮，方可行远。若只能明道而不行善度生，则不过成就四果并声闻小乘而已，何足贵也。然声闻小乘皆从善来，若无善之人，望声闻如登天。然惟能行善，则由声闻至于菩萨诸佛，无不可至，为善之义大矣哉！若要出离苦海，非为善万万不能也。盖苦海乃众恶所成，佛国净土乃众善所成，善恶祸福之报，在本性中虽属幻影，然而苦乐则乃我受之也。当受之时，则非幻影可比也，实有苦而难当，实有乐而自在。我今实对诸子发明，自古来佛祖皆是求脱离苦海，欲享久长之乐，所以寻师问道，如救头然。岂吾辈反以苦海为乐，而自暴自弃于五浊恶世之中不肯求出，而甘心以自受耶？此是先佛所训，思之思之。”
