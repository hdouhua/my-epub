##  无情说法与有情说法

会得无情说法，则得如如不动本体之智。会得有情说法，则得纵横自在差别之智。何谓无情说法？凡目前墙壁、瓦砾、露柱、器皿是也。何谓有情说法？凡目前鸡鸣、鹊噪、犬吠、鸦声、人言是也。能会此，则教典公案言句，不足难也。客曰：“有情说法，皆一例会，则鸡鸣犬吠，同时人言，麻三斤、干屎橛、青州布衫、庐陵米价，同一鸣吠，岂不罪过？”曰：“你说有罪过则有罪过，以我见来，天上天下，同是一佛作用。佛即鸡犬，鸡犬即佛，有何分别？佛以言教说法，鸡犬以鸣吠说法。言教令人解，鸣吠令人不解。解与不解有异，而说此法则一也。说法即一，解得固妙，不解更妙。所以有理路言教固妙，要知无理路言句更妙。则鸡之鸣、犬之吠，岂不更妙乎？”客欣然大悟曰：“原来目所见，耳所闻，口所言，即嗔恨骂詈，从朝至夕，无不是无情有情，为我说法也。我之一静一动，一语一默，又无不是众人说法也。自无始至今，本来都是佛，弥满太虚，要有一微尘许无佛之地不能也。早知如此，本来现成是佛，则数年来枉费勤苦，乃自愚也，又何须解不解也？今日得知有情无情都能说法，则更见此我自在而纵横。由根本智而彻差别智，纵横自在。由彻差别智而居然根本智，则根本差别浑然一体，不可思议。”曰：“如是如是。”问曰：“自从发明此我之后，一经提撕，则诸妄皆消，朗然如中天之日。见有离此心向外驰求者，则知其大错大错。见教典内有碍者，以此证之则无碍。见无理路言句，于不会处，当下即能会其不会。所谓如来禅祖师禅，不过如此。但明明此我，而明明不能忘他，此处莫非著我相否？”曰：“我本无相，著些什么？你今之病，乃著在要速于忘我之相，在忘字上重，故有此不能忘之相也。既是我矣，何必忘他？此身亦我，汝能忘否？只要熟，不要速于求忘，俟熟时自然浑化，或忘或不忘而妙矣。”问曰：“悬崖撒手，则万法皆忘，自肯承当，还有人在，故绝后再苏。要绝却此人，才是人法双忘，不为人欺。”曰：“绝者，乃绝去此承当之心，非绝去此自肯之自也。试问此自，汝如何绝他？盖此家业，乃汝本有，非他人所有，今与汝者。而今悟得，要汝承当。承当后又存一承当之心，岂不多事？能绝却此心，则谓之心法双忘，而无名之我显然矣。此无名之我，亦无所谓无名之我，则诞生王子之父也。所谓月落时相见也。古德说许多无理路言句，都是逼你到去不得的时节，只一返照，则父子团圆，岂不乐哉？到此地，任你忘也罢，不忘也罢，你自家自有活路，不须他人为你著力。珍重珍重。”
