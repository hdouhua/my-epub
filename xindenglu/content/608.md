##  此我非我相

狮子儿，一明此我后，挺起胸襟，竖起脊梁，到处以我为教，谁敢说他著于我相。若信他以此我为大总持，则管保你速于成佛去。有不信者，乃甘心向鬼窟里作活计者也。今不必论一切佛祖，即以世尊论，著于我相者甚多。凡一切经教开卷即云如是我闻，盖言此经真实不妄，乃我亲闻于佛金口所宣者也。经固重，而乃我亲闻，岂可不信此我字之重，乃与经言同一重也，得非我相乎？降生时即云天上天下惟我独尊，得非我相乎？又云若以声音色相求我者，则是求于邪道，得非我相乎？又云不汝还者，非汝而谁，汝非我乎？得非我相乎？诸经言我字者甚多，一时不能悉述。然世尊著相处，试再一举之。即如《楞严》云大佛顶，岂不是著于大佛顶相？又云常住真心涅槃妙心，岂不是著于心相？又云正法眼藏，岂不是著于眼相？又云法报化三身，岂不是著于身相？说不了义经，著于不了义。说了义经，著于了义。若说世尊著相处，以须弥山为墨，磨四大海水，写百千万亿劫，亦不能写其万分之一。而何以因《金刚经》我相两字，便死他言下，信他不著相，来骂湛愚老人著于此我。我今为汝说明，我发明此我者，乃是发明十方如来之我，历代禅师之我，大地众生之我，汝之我，我之我。汝欲骂我之我，即是汝自骂其我。汝欲自骂其我，当于无人处指自家之我而骂之，骂至一日二日三日，再至于七日，果然自家之我被你骂倒，著于我相，违背佛祖，到湛愚老人前来，教你吃一百二十棒，直要你自家供出骂我者是谁，才恕你。再参三十年，还未梦见在。我且问你，你识得十方如来的我么？历代禅师及大地众生的我么？汝之我，我之我么？经云我相之我么？人与众生寿者之我么？世尊教你且离相，乃要你明此我也，不是教你生断灭见，连此我都要离却。若离却此我才是，则教何人悟道？又何得有一世尊来为我说法？为我说法者，乃世尊之我也。听世尊说法者，则我之我也。一说一听，两我相对，即是我印我也。汝今骂我，还是骂世尊，还是骂自家，还是骂湛愚老人，我则不能辨也。诸方当深自思之。
