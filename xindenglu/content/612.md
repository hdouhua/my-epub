##  真我无事

客曰：“我亦有不同者乎？”曰：“有真我，有凡我。凡者，众也，故有百千万亿无数之我。真者，一也，惟有一无形无相之我，是为真我也。我言此我者，乃无形无相究竟之真我也。人不能明宗门究竟之真我，堕在法上修行，便是三贤十圣四果声闻缘觉之我。或出此堕在天魔外道，便是天魔外道之我。或堕在诸天及世间，便是人天之我。或堕入阿修罗之于三途，便是阿修罗三途之我。诸子当自家返照，而今此我，是哪一等之我？还是无形无相之佛我否？还是在法上修行三贤十圣等等之我否？还是魔外人天之我否？还是修罗三途之我否？于此一一分明清楚分别若干之我，则悟无上宗旨，指出这无形相乃究竟之真我。原来此我本来无事，因好事多事，遂有这许多道路地位，都是堕落。若仍旧复还真我，惟省心省事，至于无事，则一现成之真我，名之曰佛。岂不甚简甚易，而欲求法修行，何为哉？求法修行者，尚不堪一顾，何况彼四生六道，认此身为我，认一切境为我？所以反复生死轮回者，真可怜悯！”

斯道识此我后，最要分别出这无形无相究竟之真我，本体方落实，不能为他法摇动，方能使心意识应酬作用。如其不然，则为心意识所使，颠倒错乱，无所不至。盖根本已稳，而能用心意识，乃我而心，我而意，我而识者也。若以心意识为此我，则此我值什么干屎橛？心意识有生有灭，此我无生无灭。以无生无灭之我，用有生有灭之意识。此宗门之所以超出，为三乘所不能及也。
