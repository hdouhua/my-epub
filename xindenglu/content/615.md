##  六祖不重禅定

客曰：“禅定一法，乃大菩萨六度法中之一法也，为何六祖不重禅定？今老人因才有所重，便成窠臼，亦不重禅定，何也？”曰：“禅定度乱想，乃大菩萨修行之法，在功勋位上为外绍。今悟此我，乃六祖嫡派诞生王子，要行便行，要坐便坐，要眠便眠，不除妄想，不趋真如，只要保任，如大火聚，无一物能泊于上，则证无上正等正觉，又何必假借功勋？彼执禅定以为修者，乃是信我不真，故投入定中保任，盖信我之力弱。即在定中还当以我为主，不可以定为主。倘其中或有殊胜现前，切不可惊异，自负为高，当秘密不为世知，才是大器。盖此我本来本定，今又因修定而入定者，皆属虚妄。汝辈若必要历过此定，必当以此我为主，而居寂静之境，则不为定境所累。所以《华严经》诸菩萨，赞佛已经超过禅定海。大菩萨见诸二乘在定中者，如在地狱。则可见诞生王子，不赖功勋之贵之尊。而自然之尊贵者，何可比也？”

客曰：：“何以谓之信位人位？”曰：“能信得此我即佛，并无他焉，丝毫不为自家心意识所变动，即是具足信位。能令此我常住，并无他焉，丝毫不为自家心意识所牵诱，即是具足人位。”
