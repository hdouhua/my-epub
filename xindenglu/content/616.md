##  凡情圣解一切皆空

吾人常住真心，于本来时，并无凡情，亦无圣解。后来攀缘凡情者为凡众，攀缘圣解者为圣贤，遂将这常住真心所谓真我者，埋没于圣凡之中。所以历代善知识出世，建立言句，荡涤圣凡之情。或有理路，或无理路，或彼或此，或是或非，令人不能拟议，不能测度。其不能拟议测度之时，正是圣凡两路不能著脚之地。其圣凡两路不能著脚之地，正吾人常住真心显然之时。于此瞥见，则安稳自在。其圣凡情解一切皆空。原来此事甚近，彼堕凡入圣者，则远之又远矣。

客曰：“古德谆谆要人能在异类中行才是，何谓也？”曰：“且问你，你将异类看作何物？异类所处之境看作何境？其类之异，境之异，皆是此性之变相，同是此性之作用，何以便视彼为异类，而吾人为正类乎？以彼观吾人，又安知其不以吾人为异类耶？要以道眼观之，总是此性造成，三界十方，纵横自在，并无同异。如有不能入者，即是见性不全，智慧不全，作用不全。能见此我后，能入一切佛，入一切菩萨，一切二乘，一切天魔，一切外道，一切人天，一切异类，才可谓之圆觉圆通，至于圆寂。总之人不能悟此性之本源，则不能知此性之变相。若能知三界十方皆此性之充满，则能知相有变而性则一，又何异类之嫌哉。”
