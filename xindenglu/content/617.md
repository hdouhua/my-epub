##  凡情易遣　圣解难移 

大道只贵仍旧。凡情固非，圣解亦非，世人莫不重圣解而轻凡情。然凡情易遣，圣解难移。所以仍旧之理，为世人埋没久矣。仍旧者，乃还我本性之本分也。人人皆有本性本分，不论圣凡。今落在情解而分别凡情者，有恒河沙数。落在圣解者，举世止一人，或二三人，或五百年而间气始生，则是斯道只厚于一二人而薄于众人，安有是理？其故盖为世有一圣人，作出百千万亿圣解，将众人压倒，甘心退让，遂致终身堕落，岂非圣解之过耶？哪知仍旧之理一明，则人人皆佛，总用不著那些圣解。盖障碍斯道者，凡情之障碍，人人知之。圣解之障碍，则受困于内而不能脱，今古皆然，孰能辨之？要知圣解在我本分中，直一微尘之末耳。乃人自作惊骇之状，真可哀悯。

斯道于过去成就者，有恒河沙数，皆古佛也，并无有奇特。纷纷理义之解，不过只是不多事，不生事，惟一味省事无事而已矣。若于此外别有丝毫理事教人修持，而有事者，即是堕落，哪里还有什么知解作议论诳惑众人？这等一个道理，乃百千万劫难遭遇者。今痛哭为人言之，只要无事便是，而不肯信。奈何奈何。

吾人能脱一切凡情，则可谓之豪杰之士。若投入圣解，则无期可以出头。何以故？盖为日寻圣解，日添知见，所识者多，而轻视众人，哪知道乃运粪入，非运粪出也。若教以无事之旨，则反以为无担荷之力，笑其疏陋，竟将此至简至易无上至理，为此辈埋没，真可哀也。

