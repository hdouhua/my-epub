##  有心便是凡　无心便是佛

客曰：“尝闻老人说，从解上会得古人言句不得力，从悟上会得古人言句得力，何谓也？”曰：“从解上会者，乃因想得明，自心意识中来，故日久又忘。即不忘，于生死时抵当不住，常在于心而不能告人者，今诸方都是此病。无奈他不肯下气问人，雄纠纠地误却此生，深可怜悯。从悟上会者，乃真心要出生死。凡疑度追思有会者，必不肯以为究竟，只要触著磕著，一时了然，与诸佛同一本觉，同一大觉，同一圆觉，方肯自休去，所谓自肯承当。岂肯在心意识中讨点滋味，便傲然而不识羞耻。若能悟此我者，只要保任绵密，随时随境，或于言句中，自然有渐悟之妙，不是彼用思想者可比，切不可为曹山就体消停得力迟之句所误。然不过得力略迟些，自然必有成就之日，其迟者乃自家懈怠消停故耳。若绵密保任此我，其疾如飞，你敢斜目看他？总之，心意识乃吾人堕落之坑。若能此刻放舍心意识，便能大悟去。凡一切知解，皆从心意识生，知解门开，则悟门闭矣。知解出于有心，悟出于无心。无心纯是悟，有心纯是解。有心便是凡，无心便是佛。妙矣哉！佛与众生之异，只在此一刻耳。珍重珍重。”
