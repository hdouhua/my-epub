##  心外有法是外道

客曰：“神仙所修，皆是心外有法，观天之道，执天之行，炼成金丹，依而成仙，明明乃修成者，固已闻命矣。但所云：若知行气主，便是得仙人。此说甚好，不可说他不知我？”曰：“仙家岂不知有我，但他知我，又说此我靠不得，必要得了金丹，具了神通，谓之神我才是。如其不然，则万劫阴灵难入圣，将此我谓之阴灵。盖阴阳属气，气乃此我所生，此我乃阴阳之祖，如何将此我谓之阴灵？如此说理，可谓颠倒极矣。仙家认意为我，所言行气之主，乃意也。故曰金丹成就，皆凭黄婆。识得黄婆，使心肾之气结于中宫而成丹。总是意之所为，乃得仙道，非真能知此我者。余权书辨仙佛之理甚悉。彼李卓吾林三教合论三教之理同源，致使后人纷纷立说，皆宗同源之论，埋没斯道，都是俗说，真可怜悯。”
