##  担板汉

客曰：“老人所说此我，后学固已深信不疑。但仰窥诸佛诸祖，不过以此我而全其体用。何以无理不彻，无事不通，较之吾人则万分不能及其一分，何也？”曰：“此问更好，当为汝细细言之。不可得少为足，堕在一橛头，名之曰担板汉，以自轻自小也。即如有人为饥寒所苦，只求饱暖。饱暖已得，再不他求。视彼大富之家，即吐舌不敢仰攀。犹之得此我者，只思脱离生死之苦，不肯发念与佛祖争胜，所以堕在小乘。一闻佛祖之名，便甘心奉让。总是识浅见卑，不能知本地风光，有广大作用之故。古来因一悟而足，便与佛祖并肩者，此乃根器深厚之人，不必论他。且论吾人虽不能及彼，当发大志。今既已发明此我，则根本已得。犹之已免饥寒之人，可以无忧，而谋集四方之财，必至大富，才畅满所愿。所以善财参文殊得根本后，即去访五十三善知识，乃吾人之榜样也。即如公案一千七百宗，其中有有理路言句，有无理路言句，我于其言句，都要参过，不可渗漏其一句半句。若不曾发明此我者，参公案甚难。今既发明此我者，参公案甚易，其势犹如破竹，到手即明。何以故？盖其言句或隐说，或显说，或直说，或曲说，或在物上说、境上说、声音色相上说，或善上说、恶上说，总不能出此我之外。所以古人随口随手拈出，不费纤毫力者，乃会得这三千大千世界即是此我，此我即是三千大千世界。则何言何事何物何境不是我之隐显也，有理路无理路一参即破。能历参过这些老和尚言句，则回视向日初明此我之时，其贫其富不啻天渊矣。再者此世界中有圣凡两途，凡者，乃一切众生趋向之地，谓之凡途。我入其中，经历其趋向之地，试其趋向可能累我伤我。即至异类所为，可能累我伤我。如此经历锤炼，而此我仍旧如故。则回视向之初发明此我时，又不啻天渊矣。圣者乃古来豪杰之士修入圣贤之位者，内而身心意知则纯乎天理，而无一毫人欲之私。外而家国天下则纯乎仁义孝悌之为，谓之圣途。我入其中，经历其趋向之地，试其趋向可能增我大我。如此经历锤炼，而此我仍旧如故。则回视向之初发明此我时，又不啻天渊矣。再广而推之，有所谓天仙地仙人仙者，悉其内丹外丹之理，阴阳鼎器之说，白日飞升之验，皆是以法修成，皆是外道，数尽复入轮转。再推而上之，有所谓声闻缘觉辟支十地妙觉等觉等诸修道者之所修历，如观指掌。再推而远之，即以此时此刻，至将来将来，此三千大千世界逢劫数尽，化为微尘。又为大风吹出，复成世界，以至无数轮转，如观今日之昼夜。乃回视向日初发明此我之时，又不啻天渊矣。此我本地风光有如此之宽而大者，所以临济公要人印开朱点之窄，可以为将来佛祖之师。能至此，又何患乎诸佛诸祖不能与之并肩耶？又何以疑此我不与佛祖相等耶？佛祖之高胜于吾人者，非本体之高胜，乃一切趋向差别中，能深悉其故而度脱之，所以高胜于吾人也。然惟其差别都知，而本体若似乎有大不同者，即谓之高胜于吾人亦可也。而切不可轻视此我，谓而今不能及佛，便不思前进也。我初悟时，亦似汝等。后化窄为宽，故尔如此。非有甚奇特，不过还我之本分而已。”
