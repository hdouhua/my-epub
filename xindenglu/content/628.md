##  变相即是真如

斯道只有此我名曰真如等等尊称。自拈花至千七百公案，皆是真如变相。虽是变相，皆是真如，所以佛祖即以此变相指示真如。人能悟此真如，则一切变相皆是我屋里寻常之事，有何障碍？何必参求？岂止千七百公案乃真如变相，吾人从朝至墓，入夜至于平旦，凡眼之所见、耳之所闻、口之所言、身之所触，梦里日里，何时何境不是变相耶？要知变相即是真如，真如即是变相。乃真如之变相，变相之真如。真如为真，变相为幻。幻即真，真即幻。非一非二，非二非一。非真非幻，非幻非真。真幻难名，假名真幻。所以古德随耳所闻、目所见，或声音、或境物指以示人，上智之士，一闻便彻，故谓之随缘会得相应疾。盖因变相上会得者，故相应甚疾也。若从本体上发明者，保任之功稍懈，则消停而得力迟也。要知普天普地皆是斯道，不须拣择。会此则行住坐卧无不自在，总是真如，总是变相，任运腾腾，腾腾任运，岂不乐哉？

古德答西来意，答如何是佛，随口指示，竟同儿戏。试问果是儿戏，还是至理。若不是至理，岂得称祖称善知识。要知他有甚本领便乃如此，盖他于变相中悟得只此一真如变出不可思议之相，所谓百草枝头祖师意是也。故穿衣吃饭处，屙屎溺尿处，何者不是究竟？
