##  引经据典　失却黄金

斯道乃教外别传。观外字，则教内一切了义不了义经典，皆世尊权巧方便，不得已之黄叶，为小儿假说是金。观别字，则另为一传，非诸经之所说，明明可见。然历来善知识每每引经据典者，乃不得已引进后人。若狮子儿一超直入，当下便是，哪里有这许多絮叨，入佛入魔，由我自在。所以金色公一微笑，即得世尊之心，所以世尊即付之为祖位之第一。其余皆通达诸经典者，无不梦梦。今人学教外别传，开口即引经据典，失却当下真金，去寻黄叶，深可怜悯，而犹自傲为得，真可哀也。
